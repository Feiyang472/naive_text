九年春正月甲午，以侍中江夏王鋒為南徐州刺史，冠軍將軍劉悛為益州刺史。辛丑，車駕祠南郊，詔「京師見囚繫，詳量原遣」。
三月乙卯，以南中郎司馬劉楷為司州刺史。辛丑，以太子左衞率劉纘為廣州刺史。[26]
夏四月乙亥，有司奏「舊格一年兩過行陵，三月十五日曹郎以下小行，九月十五日司空以下大行，今長停小行，唯二州一大行」。詔曰「可」。
六月甲戌，以尚書左僕射王奐為雍州刺史。
秋九月戊辰，車駕幸琅邪城講武，觀者傾都，普頒酒肉。