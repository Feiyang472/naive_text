二年春正月戊戌，宣德太后臨朝，入居內殿。大司馬梁王解承制，致敬如先。己亥，以寧朔將軍蕭昺監南兖州。壬寅，以大司馬都督中外諸軍事，[9]加殊禮。己酉，以大司馬長史王亮為守尚書令。甲寅，詔大司馬梁王進位相國，總百揆，揚州牧，封十郡為梁公，備九錫之禮，加遠遊冠，位在諸王上，加相國綠綟綬。己未，以新除右將軍曹景宗為郢州刺史。二月壬戌，湘東王寶晊伏誅。戊辰，詔進梁公爵為梁王，增封十郡。
三月乙未，皇太后令給梁國錢五百萬，布五千匹，絹千匹。辛丑，鄱陽王寶寅奔虜，邵陵王寶攸、[10]晉熙王寶嵩、桂陽王寶貞伏誅。甲午，命梁王冕十有二旒，建天子旌旗，出警入蹕，乘金根，駕六馬，備五時副車，置旄頭雲罕，樂舞八佾，設鍾簴宮懸。王子王女爵命一如舊儀。庚戌，以冠軍長史蕭秀為南徐州刺史，新除中領軍蔡道恭為司州刺史。車駕東歸至姑熟。丙辰，禪位梁王。丁巳，廬陵王寶源薨。
夏四月辛酉，禪詔至，皇太后遜外宮。丁卯，梁王奉帝為巴陵王，宮于姑熟，行齊正朔，一如故事。戊辰，薨，年十五。追尊為齊和帝，葬恭安陵。