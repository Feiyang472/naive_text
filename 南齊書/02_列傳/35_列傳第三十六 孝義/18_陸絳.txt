陸絳字魏卿，吳郡人也。父閑，字遐業，有風概，與人交，不苟合。少爲同郡張緒所知，仕至揚州別駕。明帝崩，閑謂所親曰：「宮車晏駕，百司將聽於冢宰。主王地重才弱，必不能振，難將至矣。」乃感心疾，不復預州事。刺史始安王遙光反，事敗，閑以綱佐被召至杜姥宅，尚書令徐孝嗣啟閑不預逆謀，未及報，徐世檦令殺之。絳時隨閑，抱閑頸乞代死，遂并見殺。