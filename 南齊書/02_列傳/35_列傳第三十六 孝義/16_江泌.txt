江泌字士清，濟陽考城人也。父亮之，員外郎。泌少貧，晝日斫屟，夜讀書，隨月光握卷升屋。性行仁義，衣弊，恐虱饑死，乃復取置衣中。數日閒，終身無復虱。母亡後，以生闕供養，遇鮭不忍食。食菜不食心，以其有生意也。
歷仕南中郎行參軍，所給募吏去役，得時病，莫有舍之者，吏扶杖投泌，泌親自隱卹，吏死，泌爲買棺。無僮役，兄弟共輿埋之。領國子助教。乘牽車至染烏頭，見老翁步行，下車載之，躬自步去。
世祖以爲南康王子琳侍讀。建武中，明帝害諸王後，泌憂念子琳，詣誌公道人問其禍福。誌公覆香鑪灰示之，曰：「都盡。無所餘。」及子琳被害，泌往哭之，淚盡，繼之以血。親視殯葬，乃去。時廣漢王侍讀嚴桓之亦哭王盡哀。
泌尋卒。泌族人兖州治中泌，黃門郎悆子也，與泌同名。世謂泌爲「孝江泌」以別之。