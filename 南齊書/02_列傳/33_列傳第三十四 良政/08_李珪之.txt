李珪之字孔璋，江夏鍾武人也。父祖皆爲縣令。
珪之少辟州從事。宋泰始初，蔡興宗爲郢州，以珪之爲安西府佐，委以職事，清治見知。遷鎮西中郎諮議，右軍將軍，兼都水使者。珪之歷職稱爲清能，除游擊將軍，兼使者如故。轉兼少府，卒。
先是，四年，滎陽毛惠素爲少府卿，吏才強而治事清刻。勑市銅官碧青一千二百斤供御畫，用錢六十萬。有讒惠素納利者，世祖怒，勑尚書評賈，貴二十八萬餘，有司奏之，伏誅。死後家徒四壁，上甚悔恨。