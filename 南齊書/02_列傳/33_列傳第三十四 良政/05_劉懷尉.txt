劉懷慰字彥泰，平原平原人也。祖奉伯，元嘉中，爲冠軍長史。父乘民，冀州刺史。懷慰初爲桂陽王征北板行參軍。乘民死於義嘉事難，懷慰持喪，不食醯醬，冬月不絮衣。養孤弟妹，事寡叔母，皆有恩義。
復除邵陵王南中郎參軍，廣德令，尚書駕部郎。懷慰宗從善明等，太祖心腹，懷慰亦豫焉。沈攸之有舊，令爲書戒喻攸之，太祖省之稱善。除步兵校尉。
齊國建，上欲置齊郡於京邑，議者以江右土沃，流民所歸，乃治瓜步，以懷慰爲輔國將軍、齊郡太守。上謂懷慰曰：「齊邦是王業所基，吾方以爲顯任。經理之事，一以委卿。」又手勑曰：「有文事者，必有武備。今賜卿玉環刀一口。」懷慰至郡，修治城郭，安集居民，墾廢田二百頃，決沈湖灌溉。不受禮謁，民有餉其新米一斛者，懷慰出所食麥飯示之，曰：「旦食有餘，幸不煩此。」因著《廉吏論》以達其意。太祖聞之，手勑褒賞。進督秦、沛二郡。妻子在都，賜米三百斛。兖州刺史柳世隆與懷慰書曰：「膠東淵化，潁川致美，以今方古，曾何足云。」在郡二年，遷正員郎，領青冀二州中正。
懷慰本名聞慰，世祖卽位，以與舅氏名同，勑改之。出監東陽郡，爲吏民所安。還兼安陸王北中郎司馬。永明九年，卒。年四十五。明帝卽位，謂僕射徐孝嗣曰：「劉懷慰若在，朝廷不憂無清吏也。」懷慰與濟陽江淹、陳郡袁彖善，亦著文翰。永明初，獻《皇德論》云。