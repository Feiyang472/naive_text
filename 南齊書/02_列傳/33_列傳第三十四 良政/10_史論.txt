史臣曰：琴瑟不調，必解而更張也。魏晉爲吏，稍與漢乖，苛猛之風雖衰，而仁愛之情亦減。局以峻法，限以常條，以必世之仁未及宣理，而朞月之望已求治術。先公後私，在己未易，割民奉國，於物非難，期之救過，所利苟免。且目見可欲，嗜好方流，貪以敗官，取與違義，吏之不臧，罔非由此。擿姦辯偽，誠俟異識，垂名著績，唯有廉平。今世之治民，未有出於此也。
贊曰：蒸蒸小民，吏職長親。棼亂須理，卹隱歸仁。枉直交瞀，寬猛代陳。伊何導物，貴在清身。[1]
案