宗測字敬微，南陽人，宋徵士炳孫也。世居江陵。測少靜退，不樂人間。歎曰：「家貧親老，不擇官而仕，先哲以爲美談，余竊有惑。誠不能潛感地金，冥致江鯉，但當用天道，分地利。孰能食人厚祿，憂人重事乎？」
州舉秀才，主簿，不就。驃騎豫章王徵爲參軍，測答府召云：「何爲謬傷海鳥，橫斤山木？」母喪，身負土植松柏。豫章王復遣書請之，辟爲參軍。測答曰：「性同鱗羽，愛止山壑，眷戀松筠，輕迷人路。縱宕巖流，有若狂者，忽不知老至，而今鬢已白，豈容課虛責有，限魚慕鳥哉！」永明三年，詔徵太子舍人，不就。
欲遊名山，乃寫祖炳所畫尚子平圖於壁上。測長子宦在京師，知父此旨，便求祿還爲南郡丞，付以家事。刺史安陸王子敬、長史劉寅以下皆贈送之，測無所受。齎《老子》《莊子》二書自隨。子孫拜辭悲泣，測長嘯不視，遂往廬山，止祖炳舊宅。
魚復侯子響爲江州，厚遣贈遺。測曰：「少有狂疾，尋山採藥，遠來至此。量腹而進松朮，度形而衣薜蘿，淡然已足，豈容當此橫施！」子響命駕造之，測避不見。後子響不告而來，奄至所住，測不得已，巾褐對之，竟不交言，子響不悅而退。尚書令王儉餉測蒲褥。
頃之，測送弟喪還西，仍留舊宅永業寺，絕賔友，唯與同志庾易、劉虯、宗人尚之等往來講說。刺史隨王子隆至鎮，遣別駕宗哲致勞問，測笑曰：「貴賤理隔，何以及此。」竟不答。建武二年，徵爲司徒主簿，不就，卒。
測善畫，自圖阮籍遇蘇門於行障上，坐卧對之。又畫永業佛影臺，皆爲妙作。頗好音律，善《易老》，續皇甫謐《高士傳》三卷。又嘗遊衡山七嶺，著《衡山》、《廬山記》。
尚之字敬文，亦好山澤。與劉虯俱以驃騎記室不仕。宋末，刺史武陵王辟贊府，豫章王辟別駕，竝不就。永明中，與劉虯同徵爲通直郎，和帝中興初，又徵爲諮議，竝不就。壽終。