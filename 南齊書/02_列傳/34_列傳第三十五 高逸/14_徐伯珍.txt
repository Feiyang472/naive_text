徐伯珍字文楚，東陽太末人也。祖父竝郡掾史。
伯珍少孤貧，書竹葉及地學書。山水暴出，漂溺宅舍，村隣皆奔走，伯珍累牀而止，讀書不輟。叔父璠之與顏延之友善，還祛蒙山立精舍講授，伯珍往從學，積十年，究尋經史，遊學者多依之。太守琅邪王曇生、吳郡張淹竝加禮辟，伯珍應召便退，如此者凡十二焉。徵士沈儼造膝談論，申以素交。吳郡顧歡擿出《尚書》滯義，伯珍訓答甚有條理，儒者宗之。
好釋氏、老莊，兼明道術，歲常旱，伯珍筮之，如期雨澍。舉動有禮，過曲木之下，趨而避之。早喪妻，晚不復重娶，自比曾參。宅南九里有高山，班固謂之九巖山，後漢龍丘萇隱處也。山多龍鬚柏，望之五采，世呼爲婦人巖。二年，伯珍移居之。門前生梓樹，一年便合抱。館東石壁夜忽有赤光洞照，俄爾而滅。白雀一雙栖其戶牖，論者以爲隱德之感焉。永明二年，刺史豫章王辟議曹從事，不就。家甚貧窶，兄弟四人，皆白首相對，時人呼爲「四皓」。建武四年，卒。年八十四。受業生凡千餘人。
同郡樓幼瑜，亦儒學。著《禮捃遺》三十卷。官至給事中。
又同郡樓惠明，有道術。居金華山，禽獸毒螫者皆避之。宋明帝聞之，勑出住華林園，除奉朝請，固乞不受，求東歸。永明三年，忽乘輕舟向臨安縣，衆不知所以。尋而唐宇之賊破郡。文惠太子呼出住蔣山，又求歸，見許。世祖敕爲立館。