史臣曰：內侍樞近，世爲華選，金璫熲耀，朝之麗服，久忘儒藝，專授名家。加以簡擇少姿，簪貂冠冕，基蔭所通，後才先貌，事同謁者，以形骸爲官，斯違舊矣。辟強之在漢朝，幼有妙察；仲宣之處魏國，見貶容陋。何戢之讓，雖未能深識前古之美，與夫尸官靦服者，何等級哉！
贊曰：萬石祗慎，琨旣爲倫。五龍一氏，張亦繼荀。炫清褚族，戢遺何姻。延之居簡，名峻王臣。[1]
案