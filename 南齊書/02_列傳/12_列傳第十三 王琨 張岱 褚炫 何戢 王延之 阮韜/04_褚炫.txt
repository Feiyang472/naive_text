褚炫字彥緒，河南陽翟人也。祖秀之，宋太常。父法顯，鄱陽太守。兄炤，字彥宣，少秉高節，一目眇，官至國子博士，不拜。常非從兄淵身事二代，聞淵拜司徒，歎曰：「使淵作中書郎而死，不當是一名士邪！名德不昌，遂令有期頤之壽。」
炫少清簡，爲從舅王景文所知。從兄淵謂人曰：「從弟廉勝獨立，乃十倍於我也。」宋義陽王昶爲太常，板炫補五官，累遷太子舍人，撫軍車騎記室，正員郎。
從宋明帝射雉，至日中，無所得。帝甚猜羞，召問侍臣曰：「吾旦來如皐，遂空行，可笑。」座者莫荅。炫獨曰：「今節候雖適，而雲露尚凝，故斯翬之禽，驕心未警。但得神駕游豫，羣情便爲載懽。」帝意解，乃於雉場置酒。遷中書侍郎，司徒右長史。
昇明初，炫以清尚，與劉俁、謝朏、江效入殿侍文義，號爲「四友」。遷黃門郎，太祖驃騎長史，遷侍中，復爲長史。齊臺建，復爲侍中，領步兵校尉。以家貧，建元初，出補東陽太守，加秩中二千石。還，復爲侍中，領步兵。凡三爲侍中。出爲竟陵王征北長史，加輔國將軍，尋徙爲冠軍長史、江夏內史，將軍如故。
永明元年，爲吏部尚書。炫居身清立，非弔問不雜交遊，論者以爲美。及在選部，門庭蕭索，賔客罕至。出行，左右捧黃紙帽箱，風吹紙剝僅盡。罷江夏還，得錢十七万，於石頭并分與親族，病無以市藥。表自陳解，改授散騎常侍，領安成王師。國學建，以本官領博士，未拜，卒，無以殯歛。時年四十一。贈太常，諡曰貞子。