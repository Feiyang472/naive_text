劉休字弘明，沛郡相人也。祖徽，正員郎。父超，九眞太守。
休初爲駙馬都尉，奉朝請，宋明帝湘東國常侍。好學諳憶，不爲帝所知。襲祖封南鄉侯。友人陳郡謝儼同丞相義宣反，休坐匿之，被繫尚方七年，孝武崩，乃得出。隨弟欽爲羅縣。泰始初，諸州反，休筮明帝當勝，靜處不預異謀。數年，還投吳喜爲輔師府錄事參軍。喜稱其才，進之明帝，得在左右。板桂陽王征北參軍。
帝頗有好尚，尤嗜飲食。休多藝能，爰及鼎味，問無不解。後宮孕者，帝使筮其男女，無不如占。帝素肥，痿不能御內，諸王妓妾懷孕，使密獻入宮，生子之後，閉其母於幽房，前後十數。順帝，桂陽王休範子也。蒼梧王亦非帝子，陳太妃先爲李道兒妾，故蒼梧微行，嘗自稱爲李郎焉。帝憎婦人妒，尚書右丞榮彥遠以善棊見親，婦妒傷其面，帝曰：「我爲卿治之，何如？」彥遠率爾應曰：「聽聖旨。」其夕，遂賜藥殺其妻。休妻王氏亦妒，帝聞之，賜休妾，敕與王氏二十杖。令休於宅後開小店，使王氏親賣掃帚皂莢以辱之。其見親如此。
尋除員外郎，領輔國司馬、中書通事舍人，帶南城令。除尚書中兵郎，給事中，舍人、令如故。除安成王撫軍參軍，出爲都水使者，南康相。休善言治體，而在郡無異績。還爲正員郎，邵陵王南中郎錄事、建威將軍、新蔡太守。隨轉左軍府，加鎮蠻護軍，將軍、太守如故。遷諮議，司馬，進寧朔將軍，鎮蠻護軍、太守如故。徙尋陽太守，將軍、司馬如故。後遷長史。沈攸之難，世祖挾晉熙邵陵二王軍府鎮盆城，休承奉軍費，事寧，仍遷邵陵王安南長史，除黃門郎，寧朔將軍，前軍長史，齊臺散騎常侍。
建元初，爲御史中丞。頃之，休啓曰：「臣自塵榮南憲，星晷交春，謬聞弱奏，劾無空月。豈唯不能使蕃邦斂手，豪右屏氣，乃遣聽已暴之辜，替網觸羅之鳥。而猶以此，里失鄉黨之和，朝絕比肩之顧，覆背騰其喉唇，武人厲其觜吻。怨之所聚，勢難久堪；議之所裁，孰懷其允？臣竊尋宋世載祀六十，歷職斯任者五十有三，校其年月，不過盈歲。于臣叨濫，宜請骸骨。」上曰：「卿職當國司，以威裁爲本，而忽憚世誚。卿便應辭之事始，何可獲惰晚節邪？」
宋末，上造指南車，以休有思理，使與王僧虔對共監試。元嘉世，羊欣受子敬正隸法，世共宗之，右軍之體微古，不復見貴。休始好此法，至今此體大行。四年，出爲豫章內史，加冠軍將軍。卒，年五十四。