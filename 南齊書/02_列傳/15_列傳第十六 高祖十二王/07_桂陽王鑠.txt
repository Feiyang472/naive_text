桂陽王鑠，字宣朗，太祖第八子也。永明二年，出為南徐州刺史，鎮京口。歷代鎮府，鑠出蕃，始省軍府。四年，加散騎常侍。六年，遷中書令，度支尚書。七年，轉中書令，加散騎常侍。時鄱陽王鏘好文章，鑠好名理，時人稱為「鄱桂。」十年，遷太常，常侍如故。鑠清羸有冷疾，常枕臥。世祖臨視，賜床帳衾褥。隆昌元年，加前將軍。給油絡車，並給扶侍二人。海陵立，轉侍中、撫軍將軍，領兵置佐。鄱陽王見害，鑠遷中軍將軍，開府儀同三司。鑠不自安，至東府詣高宗還， 謂左右曰：「向錄公見接殷勤，流連不能已，而貌有慚色，此必欲殺我。」三更中，兵至見害。時年二十五。