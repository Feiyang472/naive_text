史臣曰：陳思王表云：「權之所存，雖疏必重；勢之所去，雖親必輕。」若夫六代之興亡，曹冏論之當矣。分圭命社，實寄宗城。就國之典，既隨世革，卿 士入朝，作貴蕃輔。皇王托體，同稟尊極，仕無常資，秩有恆數，禮地兼隆，易生猜疑。世祖顧命，情深尊嫡，淵圖遠算，意在無遺。豈不以群王少弱，未更多 難，高宗清謹，同起布衣，故韜末命于近親，寄重權于疏戚，子弟布列，外有強大之勢，疏親中立，可息覬覦之謀，表裡相維，足固家國。曾不慮機能運衡，權 可制眾，宗族殲滅，一至於斯。曹植之言信之矣。
贊曰：高十二王，始建封植。獻、昭機警，威、江才力。恭、簡恬和，鄱、 桂清識。四王少盛，同規謹敕。