江夏王鋒，字宣穎，太祖第十二子。永明五年，為輔國將軍，南彭城、平昌二郡太守。轉散騎常侍。七年，遷左衛將軍，仍轉侍中，領石頭戍事。九年，出 為徐州刺史。郁林即位，加散騎常侍。隆昌元年，入為侍中，領驍騎將軍，尋加秘書監。
鋒好琴書，有武力。高宗殺諸王，鋒遺書誚責，左右不為通，高宗深憚之。 不敢於第收鋒，使兼祠官于太廟，夜遣兵廟中收之。鋒出登車，兵人慾上車防勒， 鋒以手擊卻數人，皆應時倒地，於是敢近者遂逼害之。時年二十。