武陵昭王曄，字宣照，太祖第五子也。母羅氏，從太祖在淮陰，以罪誅，曄年四歲，思慕不異成人，故每見愛。初除冠軍將軍，轉征虜將軍。曄剛穎俊出， 工弈棋，與諸王共作短句，詩學謝靈運體，以呈上，報曰：「見汝二十字，諸兒作中最為優者。但康樂放蕩，作體不辨有首尾，安仁、士衡深可宗尚，顏延之抑 其次也。」建元三年，出為持節、都督會稽東陽新安永嘉臨海五郡軍事、會稽太守，將軍如故。上遣儒士劉瓛往郡，為曄講《五經》。
世祖即位，進號左將軍，入為中書令，將軍如故。轉散騎常侍，太常卿。又為中書令，遷祠部尚書，常侍並如故。
曄無寵於世祖，未嘗處方岳，數以語言忤旨。世祖幸豫章王嶷東田宴諸王，獨不召曄。嶷曰：「風景殊美，今日甚憶武陵。」上乃呼之。曄善射，屢發命中，顧謂四坐曰：「手如何？」上神色甚怪。嶷曰：「阿五常日不爾，今可謂仰藉天威。」帝意乃釋。後於華林賭射，上敕曄疊破，凡放六箭，五破一皮，賜錢五萬。 又于御席上舉酒勸曄，曄曰：「陛下嘗不以此處許臣。」上回面不答。
久之，出為江州刺史，常侍如故。上以曄方出外鎮，求曄宅給諸皇子。曄曰：「先帝賜臣此宅，使臣歌哭有所。陛下欲以州易宅，臣請不以宅易州。」至鎮百 餘日，典簽趙渥之啟曄得失，於是征還為左民尚書。俄轉前將軍，太常卿，累不得志。冬節問訊，諸王皆出，曄獨後來，上已還便殿，聞曄至，引見問之。曄稱 牛羸，不能取路。上敕車府給副御牛一頭。敕主客：「自今諸王來不隨例者，不得復為通。」
以公事還過竟陵王子良宅，冬月道逢乞人，脫襦與之。子良見曄衣單，薦襦于曄。曄曰：「我與向人亦復何異！」尚書令王儉詣曄，曄留儉設食，柈中菘 菜䱒魚而已。又名後堂山為「首陽」，蓋怨貧薄也。
尋為丹陽尹，常侍、將軍如故。始不復置行事，得自親政。轉侍中，護軍將軍。給油絡車。又給扶二人。世祖臨崩，遺詔為衛將軍，開府儀同三司，給鼓吹 一部。
大行在殯，竟陵王子良在殿內，太孫未立，眾論喧疑。曄眾中言曰：「若立 長則應在我，立嫡則應在太孫。」郁林即立，甚見憑賴。隆昌元年，年二十八， 薨。賜東園秘器，朝服。贈司空，侍中如故。給節，班劍二十人。