臨賀王子岳字雲嶠，世祖第十六子也。永明七年封。高宗誅世祖諸子，唯子岳及弟六人在後，世呼爲七王。朔望入朝，上還後宮，輙嘆息曰：「我及司徒諸兒子皆不長，高、武子孫日長大。」永泰元年，上疾甚，絕而復蘇。於是誅子岳等。延興建武中，凡三誅諸王，每一行事，高宗輙先燒香火，嗚咽涕泣，衆以此輙知其夜當相殺戮也。子岳死時，年十四。