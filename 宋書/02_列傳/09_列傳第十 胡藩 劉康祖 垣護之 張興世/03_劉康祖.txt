劉康祖，彭城呂人。世居京口。伯父簡之，有志榦，為高祖所知。高祖將謀興復，收集才力之士，嘗再造簡之，值有賓客。簡之悟其意，謂弟虔之曰：「劉下邳頻再來，必當有意。既不得共語，汝可試往見之。」既至，高祖已克京城，虔之即便投義。簡之聞之，殺耕牛，會聚徒眾，率以赴高祖。簡之歷官至通直常侍，少府，太尉諮議參軍。簡之弟謙之，好學，撰晉紀二十卷，義熙末，為始興相。東海人徐道期流寓廣州，無士行，為僑舊所陵侮。因刺史謝欣死，合率羣不逞之徒作亂，攻沒州城，殺士庶素憾者百餘，傾府庫，招集亡命，出攻始興。謙之破走之，進平廣州，誅其黨與，仍行州事。即以為振威將軍、廣州刺史。後為太中大夫。虔之誕節，不營產業，輕財好施。高祖西征司馬休之、魯宗之等，遣參軍檀道濟、朱超石步騎出襄陽，虔之時為江夏相，率府郡兵力出溳城，屯三連，立橋聚糧以待。道濟等積日不至，為宗之子軌所襲，眾寡不敵。參軍孫長庸流涕勸退軍，虔之厲色曰：「我仗順伐罪，理無不克。如其不幸，命也。」戰敗見殺，追贈梁、秦二州刺史，封新康縣男，食邑五百戶。
康祖，虔之子也，襲封，為長沙王義欣鎮軍參軍，轉員外散騎侍郎。便弓馬，膂力絕人，在閭里不治士業，以浮蕩蒱酒為事。每犯法，為郡縣所錄，輙越屋踰牆，莫之能禽。夜入人家，為有司所圍守，康祖突圍而去，並莫敢追。因夜還京口，半夕便至，明旦，守門詣府州要職。俄而建康移書錄之，府州執事者並證康祖其夕在京口，遂見無恙。前後屢被糾劾，太祖以勳臣子，每原貸之。為員外郎十年，再坐摴蒱戲免。
轉太子左積弩將軍，隨射聲校尉裴方明西征仇池，與方明同下廷尉，康祖免官。頃之，世祖為豫州刺史，鎮歷陽，以康祖為征虜中兵參軍，既被委任，折節自修。轉太子翊軍校尉。久之，遷南平王鑠安蠻府司馬。
元嘉二十七年春，索虜托拔燾親率大眾攻圍汝南，太祖遣諸軍救援，康祖總統為前驅。軍次新蔡，與虜戰，俱前百餘里，濟融水。虜眾大至，奮擊破之，斬偽殿中尚書任城公乞地真，去縣瓠四十里，燾燒營退走。轉左軍將軍。太祖欲大舉北伐，康祖以歲月已晚，請待明年，上以河北義徒並起，若頓兵一周，沮向義之志，不許。其年秋，蕭斌、王玄謨、沈慶之等入河，康祖率豫州軍出許、洛。玄謨等敗歸，虜引大眾南度。南平王鑠在壽陽，上慮為所圍，召康祖速反。康祖回軍，未至壽陽數十里，會虜永昌王庫仁真以長安之眾八萬騎，與康祖相及於尉武。康祖凡有八千人，軍副胡盛之欲附山依險，間行取至。康祖怒曰：「吾受命本朝，清蕩河洛。寇今自送，不復遠勞王師，犬羊雖多，實易摧滅。吾兵精器練，去壽陽裁數十里，援軍尋至，亦何患乎。」乃結車營而進。虜四面來攻，大戰一日一夜，殺虜填積。虜分眾為三，且休且戰，以騎負草燒車營。康祖率厲將士，無不一當百，虜死者太半。會矢中頸死，於是大敗，舉營淪覆，為虜所殺盡，自免者裁數十人。虜傳康祖首示彭城，面如生。
胡盛之為虜生禽，托跋燾寵之，常在左右。盛之有勇力，初為長沙王義欣鎮軍參軍督護，討劫譙郡，縣西劫有馬步七十，逃隱深榛，盛之挺身獨進，手斬五十八級。
二十八年，詔曰：「康祖班師尉武，戎律靡忒。對眾以寡，殲殄太半。猛氣雲騰，志申力屈，沒世徇節，良可嘉悼。宜加甄寵，以旌忠烈。可贈益州刺史，諡曰壯男。」傳國至齊受禪，國除。