臧燾字德仁，東莞莒人，武敬皇后兄也。少好學，善三禮。貧約自立，操行為鄉里所稱。晉孝武帝太元中，衞將軍謝安始立國學，徐、兗二州刺史謝玄舉燾為助教。
孝武帝追崇庶祖母宣太后，議者或謂宜配食中宗。燾議曰：「陽秋之義，母以子貴，故仲子、成風，咸稱夫人。經云『考仲子之宮』。若配食惠廟，則宮無緣別築。前漢孝文、孝昭太后，並繫子為號，祭於寢園，不配於高祖、孝武之廟。後漢和帝之母曰恭懷皇后，安帝祖母曰〔敬隱皇后，順帝之母曰〕恭愍皇后，[1]雖不繫子為號，亦祭於陵寢，不配章、安二帝。此則二漢雖有太后、皇后之異，至於並不配食，義同陽秋。唯光武追廢呂后，故以薄后配高祖廟。又衞后既廢，霍光追尊李夫人為皇后，配孝武廟，此非母以子貴之例，直以高、武二廟無配故耳。夫漢立寢於陵，自是晉制所異。謂宜遠准陽秋考宮之義，近摹二漢不配之典，尊號既正，則罔極之情申，別建寢廟，則嚴禰之義顯，繫子為稱，兼明母貴之所由，一舉而允三義，固哲王之高致也。」議者從之。
頃之，去官。以母老家貧，與弟熹俱棄人事，躬耕自業，約己養親者十餘載。父母喪亡，居喪六年，以毀瘠著稱。服闋，除臨沂令。
義旗建，為太學博士，參右將軍何無忌軍事，隨府轉鎮南參軍。[2]高祖鎮京口，與燾書曰：「頃學尚廢弛，後進頹業，衡門之內，清風輟響。良由戎車屢警，禮樂中息，浮夫恣志，[3]情與事染，豈可不敷崇墳籍，敦厲風尚。此境人士，子姪如林，明發搜訪，想聞令軌。然荊玉含寶，耍俟開瑩，幽蘭懷馨，事資扇發，獨習寡悟，義著周典。今經師不遠，而赴業無聞，非唯志學者鮮，或是勸誘未至邪。想復弘之。」參高祖中軍軍事，入補尚書度支郎，改掌祠部。襲封高陵亭侯。[4]
時太廟鴟尾災，燾謂著作郎徐廣曰：「昔孔子在齊，聞魯廟災，曰必桓、僖也。今征西、京兆四府君，宜在毀落，而猶列廟饗，此其徵乎。」乃上議曰：「臣聞國之大事，在祀與戎，將營宮室，宗廟為首。古先哲王，莫不致肅恭之誠心，盡崇嚴乎祖考，然後能流淳化於四海，通幽感於神明，固宜詳廢興於古典，循情禮以求中者也。禮，天子七廟，三昭三穆，與太祖而七。自考廟以至祖考五廟，皆月祭之，遠廟為祧，有二祧，享嘗乃止。去祧為壇，去壇為墠，有禱然後祭之。此宗廟之次，親疏之序也。鄭玄以為祧者文王、武王之廟，王肅以為五世六世之祖。尋去祧之言，則祧非文、武之廟矣。文、武周之祖宗，[5]何云去祧為壇乎？明遠廟為祧者，無服之祖也。又遠廟則有享嘗之禮，去祧則有壇墠之殊，明世遠者，其義彌疎也。若祧是文、武之廟，宜同月祭於太祖，雖推后稷以配天，由功德之所始，非尊崇之義每有差降也。又禮有以多貴者，故傳稱德厚者流光，德薄者流卑。又云自上以下，降殺以兩，禮也。此則尊卑等級之典，上下殊異之文。而云天子諸侯俱祭五廟，何哉？又王祭嫡殤，下及來孫，而上祀之禮，不過高祖。推隆恩於下流，替誠敬於尊屬，亦非聖人制禮之意也。是以泰始建廟，從王氏議，以禮父為士，子為天子諸侯，祭以天子諸侯，其尸服以士服。故上及征西，以備六世之數，宣皇雖為太祖，尚在子孫之位，至於殷祭之日，[6]未申東向之禮，所謂子雖齊聖，不先父食者矣。今京兆以上既遷，太祖始得居正，議者以昭穆未足，欲屈太祖於卑坐，臣以為非禮典之旨。所謂與太祖而七，[7]自是昭穆既足，太祖在六世之外，非為須滿七廟，乃得居太祖也。議者又以四府君神主宜永同於殷祫，臣又以為不然。傳所謂毀廟之主，陳乎太祖，謂太祖以下先君之主也。故白虎通云：『禘祫祭遷廟者，以其繼君之體，持其統而不絕也。』豈如四府君在太祖之前乎。[8]非繼統之主，無靈命之瑞，非王業之基，昔以世近而及，今則情禮已遠，而當長饗殷祫，永虛太祖之位，求之禮籍，未見其可。昔永和之初，大議斯禮，于時虞喜、范宣並以淵儒碩學，咸謂四府君神主，無緣永存於百世，或欲瘞之兩階，或欲藏之石室，或欲為之改築，雖所秉小異，而大歸是同。若宣皇既居羣廟之上，而四主禘祫不已，則大晉殷祭，長無太祖之位矣。夫理貴有中，不必過厚，禮與世遷，豈可順而不斷。故臣子之情雖篤，而靈厲之諡彌彰；追遠之懷雖切，而遷毀之禮為用。豈不有心於加厚，顧禮制不可踰爾。石室則藏於廟北，改築則未知所處，虞主所以依神，神移則有瘞埋之禮。四主若饗祀宜廢，亦神之所不依也，准傍事例，宜同虞主之瘞埋。然經典難詳，羣言紛錯，非臣卑淺所能折中。」時學者多從燾議，竟未施行。
遷通直郎，高祖鎮軍、車騎、中軍、太尉諮議參軍。高祖北伐關、洛，大司馬琅邪王同行，除大司馬從事中郎，總留府事。義熙十四年，除侍中。元熙元年，以脚疾去職。高祖受命，徵拜太常，雖外戚貴顯，而彌自沖約，茅屋蔬飡，不改其舊，所得奉祿，與親戚共之。永初三年，致仕，拜光祿大夫，加金章紫綬。其年卒，時年七十。少帝追贈左光祿大夫，加散騎常侍。
長子邃，護軍司馬，宜都太守。少子綽，太子中舍人，新安太守。邃長子諶之，尚書都官郎，烏程令。諶之弟凝之，學涉有當世才具，與司空徐湛之為異常之交。年少時與北地傅僧祐俱以通家子始為太祖所引見，時上與何尚之論鑄錢事，凝之便干其語，上因回與論之。僧祐引凝之衣令止，凝之大言謂僧祐曰：「明主難再遇，便應正盡所懷。」上與往復十餘反，凝之詞韻銓序，兼有理證，上甚賞焉。歷隨王誕後軍記室錄事，欲以為青州，其事不果。遷尚書右丞，以徐湛之黨，為元凶所殺。子夤，尚書主客郎，沈攸之征西功曹，為攸之盡節，事在攸之傳。凝之弟潭之，亦有美譽。太宗世，歷尚書吏部郎，御史中丞。後廢帝元徽中，為左民尚書，卒官。潭之弟澄之，太子左積弩將軍。元嘉二十七年，領軍於盱眙，為索虜所破，見殺，追贈通直郎。綽子煥，順帝昇明中，為武昌太守。沈攸之攻郢城，煥棄郡赴之，攸之敗，伏誅。
傅僧祐，祖父弘仁，高祖外弟也。以中表歷顯官，征虜將軍、南譙太守，太常卿。子邵，員外散騎侍郎，妻燾女也，生僧祐，有吏才，再為山陰令，甚有能名，末世令長莫及。亦以徐湛之黨，為元凶所殺。