謝方明，陳郡陽夏人，尚書僕射景仁從祖弟也。祖鐵，永嘉太守。父沖，中書侍郎。家在會稽，謝病歸，除黃門侍郎，不就。為孫恩所殺，追贈散騎常侍。
方明隨伯父吳興太守邈在郡，孫恩寇會稽，東土諸郡皆響應，吳興民胡桀、郜驃破東遷縣，方明勸邈避之，不從，賊至被害，方明逃竄遂免。初，邈舅子長樂馮嗣之及北方學士馮翊仇玄達，俱往吳興投邈，並舍之郡學，禮待甚簡。二人並忿慍，遂與恩通謀。恩嘗為嗣之等從者，夜入郡，見邈眾，遁，不悟。本欲於吳興起兵，事趣不果，乃遷於會稽。及郜等攻郡，嗣之、玄達並豫其謀。劉牢之、謝琰等討恩，恩走入海，嗣之等不得同去，方更聚合。方明結邈門生義故得百餘人，掩討嗣之等，悉禽而手刃之。
于時荒亂之後，吉凶禮廢，方明合門遇禍，資產無遺，而營舉凶事，盡其力用，數月之間，葬送並畢，平世備禮，無以加也。頃之，孫恩重沒會稽，謝琰見害。恩購求方明甚急。方明於上虞載母妹奔東陽，由黃蘗嶠出鄱陽，附載還都，寄居國子學。流離險厄，屯苦備經，而貞立之操，在約無改。元興元年，桓玄剋京邑，丹陽尹卞範之勢傾朝野，欲以女嫁方明，使尚書吏部郎王騰譬說備至，方明終不回。桓玄聞而賞之，即除著作佐郎，補司徒王謐主簿。
從兄景仁舉為高祖中兵主簿。[21]方明事思忠益，知無不為。高祖謂之曰：「愧未有瓜衍之賞，且當與卿共豫章國祿。」屢加賞賜。方明嚴恪，善自居遇，雖處闇室，未嘗有墯容。無他伎能，自然有雅韻。從兄混有重名，唯歲節朝宗而已。丹陽尹劉穆之權重當時，朝野輻輳，不與穆之相識者，唯有混、方明、郗僧施、蔡廓四人而已，穆之甚以為恨。方明、廓後往造之，大悅，白高祖曰：「謝方明可謂名家駒。直置便自是台鼎人，無論復有才用。」
頃之，轉從事中郎，仍為左將軍道憐長史，高祖命府內眾事，皆諮決之。隨府轉中軍長史。尋更加晉陵太守，復為驃騎長史、南郡相，委任如初。嘗年終，江陵縣獄囚事無輕重，悉散聽歸家，使過正三日還到。罪應入重者有二十餘人，綱紀以下，莫不疑懼。時晉陵郡送故主簿弘季盛、徐壽之並隨在西，[22]固諫以為：「昔人雖有其事，或是記籍過言。且當今民情偽薄，不可以古義相許。」方明不納，一時遣之。囚及父兄皆驚喜涕泣，以為就死無恨。至期，有重罪二人不還，方明不聽討捕。其一人醉不能歸，逮二日乃反，餘一囚十日不至，五官朱千期請見欲白討之，方明知為囚事，使左右謝五官不須入，囚自當反。囚逡巡墟里，不能自歸，鄉村責讓之，率領將送，遂竟無逃亡者。遠近咸歎服焉。遭母憂，去職。服闋，為宋臺尚書吏部郎。
高祖受命，遷侍中。永初三年，出為丹陽尹，有能名。轉會稽太守。江東民戶殷盛，風俗峻刻，強弱相陵，姦吏蜂起，符書一下，文攝相續。又罪及比伍，動相連坐，一人犯吏，則一村廢業，邑里驚擾，狗吠達旦。方明深達治體，不拘文法，闊略苛細，務存綱領。州臺符攝，即時宣下，緩民期會，展其辦舉；郡縣監司，不得妄出，貴族豪士，莫敢犯禁，除比伍之坐，判久繫之獄。前後征伐，每兵運不充，悉發倩士庶，事既寧息，皆使還本。而屬所刻害，或即以補吏。守宰不明，與奪乖舛，人事不至，必被抑塞。方明簡汰精當，各慎所宜，雖服役十載，亦一朝從理，東土至今稱詠之。性尤愛惜，未嘗有所是非，承代前人，不易其政。有必宜改者，則以漸移變，使無迹可尋。元嘉三年，卒官，年四十七。
子惠連，幼而聰敏，年十歲，能屬文，族兄靈運深相知賞，事在靈運傳。本州辟主簿，不就。惠連先愛會稽郡吏杜德靈，及居父憂，贈以五言詩十餘首，文行於世。坐被徙廢塞，不豫榮伍。尚書僕射殷景仁愛其才，因言次白太祖：「臣小兒時，便見世中有此文，而論者云是謝惠連，其實非也。」太祖曰：「若如此，便應通之。」元嘉七年，方為司徒彭城王義康法曹參軍。是時義康治東府城，城塹中得古冢，為之改葬，使惠連為祭文，留信待成，其文甚美。又為雪賦，亦以高麗見奇。文章並傳於世。十年，卒，時年二十七。[23]既早亡，且輕薄多尤累，故官位不顯。無子。
弟惠宣，竟陵王誕司徒從事中郎，臨川內史。