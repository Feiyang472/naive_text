顧琛字弘瑋，吳郡吳人也。曾祖和，晉司空。祖履之，父惔，並為司徒左西掾。
琛謹確不尚浮華，起家州從事，駙馬都尉，奉朝請。少帝景平中，太皇太后崩，除大匠丞。彭城王義康右軍驃騎參軍，晉陵令，司徒參軍，尚書庫部郎，本邑中正。元嘉七年，太祖遣到彥之經略河南大敗，悉委棄兵甲，武庫為之空虛。後太祖宴會，有荒外歸化人在坐，上問琛：「庫中仗猶有幾許？」琛詭答：「有十萬人仗。」舊武庫仗祕不言多少，上既發問，追悔失言，及琛詭對，上甚喜。尚書寺門有制，八座以下門生隨入者各有差，不得雜以人士。琛以宗人顧碩頭寄尚書張茂度門名，而與碩頭同席坐。明年，坐遣出，免中正。凡尚書官，大罪則免，小罪則遣出。遣出者百日無代人，聽還本職。琛仍為彭城王義康所請，補司徒錄事參軍，山陰令，復為司徒錄事，遷少府。十五年，出為義興太守。初，義康請琛入府，欲委以腹心，琛不能承事劉湛，故尋見斥外。十九年，徙東陽太守，欲使琛防守大將軍彭城王義康，固辭忤旨，廢黜還家積年。
二十七年，索虜南至瓜步，權假琛建威將軍。尋除東海王褘冠軍司馬，行會稽郡事。隨王誕代褘，復為誕安東司馬。元凶弒立，分會稽五郡置會州，以誕為刺史，即以琛為會稽太守，[4]加五品將軍，置將佐。誕起義，加冠軍將軍。事平，遷吳興太守。孝建元年，徵為五兵尚書。未拜，復為寧朔將軍、吳郡太守。以起義功，封永新縣五等侯。大明元年，吳縣令張闓坐居母喪無禮，下廷尉。錢唐令沈文秀判劾違謬，應坐被彈。琛宣言於眾：「闓被劾之始，屢相申明。」又云：「當啟文秀留縣。」世祖聞之大怒，謂琛賣惡歸上，免官。琛母老，仍停家。
琛及前西陽太守張牧，並司空竟陵王誕故佐，誕待琛等素厚。三年，誕據廣陵反，遣客陸延稔齎書板琛為征南將軍，牧為安東將軍，琛子前尚書郎寶素為諮議參軍，寶素弟前司空參軍寶先為從事中郎，牧兄前吳郡丞濟為冠軍將軍，從弟前司空主簿晏為諮議參軍。時世祖以琛素結事誕，或有異志，遣使就吳郡太守王曇生誅琛父子。會延稔先至，琛等即執斬之，遣二子送延稔首啟世祖曰：「劉誕猖狂，遂構釁逆，凡在含齒，莫不駭惋，臣等預荷國恩，特百常憤。忽以今月二十四日中獲賊誕疏，欲見邀誘。臣即共執錄偽使，并得誕與撫軍長史沈懷文、揚州別駕孔道存、撫軍中兵參軍孔璪、前司兵參軍孔桓之、前司空主簿張晏書，具列本郡太守王曇生。臣即日便應星馳歸骨輦轂，臣母年老，身在侍養，輒遣息寶素、寶先束骸詣闕。」世祖所遣誅琛使其日亦至，僅而獲免。上嘉之，召琛出，以為西陽王子尚撫軍司馬，牧為撫軍中兵參軍。琛母孔氏，時年百餘歲。晉安帝隆安初，琅邪王廞於吳中為亂，以女為貞烈將軍，悉以女人為官屬，以孔氏為司馬。及孫恩亂後，東土飢荒，人相食，孔氏散家糧以賑邑里，得活者甚眾，生子皆以孔為名焉。
琛仍為吳興太守。明年，坐郡民多翦錢及盜鑄，免官。六年，起為大司農，都官尚書，新安王子鸞北中郎司馬、東海太守、行南徐州事，隨府轉撫軍司馬，太守如故。前廢帝即位，復為吳郡太守。太宗泰始初，與四方同反，兵敗，奉母奔會稽，臺軍既至，歸降。寶素與琛相失，自殺。琛尋丁母憂，服闋，起為員外常侍、中散大夫。後廢帝元徽三年，卒，時年八十六。
寶先大明中為尚書水部郎。先是，琛為左丞荀萬秋所劾，及寶先為郎，萬秋猶在職，自陳不拜。世祖詔曰：「敕違糾慢，憲司之職，若理有不公，自當更有釐正。而自頃劾無輕重，輒致私絕。此風難長，主者嚴為其科。寶先蓋依附世准，不足問。」
先是，宋世江東貴達者，會稽孔季恭，季恭子靈符，吳興丘淵之及琛，吳音不變。淵之字思玄，吳興烏程人也。太祖從高祖北伐，留彭城，為冠軍將軍、徐州刺史，淵之為長史。太祖即位，以舊恩歷顯官，侍中，都官尚書，吳郡太守。卒於太常，追贈光祿大夫。