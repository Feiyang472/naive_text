遵考，髙祖族弟也。曾祖淳，皇曾祖武原令混之弟，官至正員郎。祖巖，海西令。父涓子，彭城内史。
遵考始爲將軍振武參軍，預討盧循，封鄕侯。自建威將軍、彭城内史隨髙祖北伐。時髙祖諸子並弱，宗室唯有遵考。長安平定，以督并州司州之北河東北平陽北雍州之新平安定五郡諸軍事、輔國將軍、并州刺史，[32]領河東太守，鎭蒲坂。關中失守，南還，除游撃將軍，遷冠軍將軍。晉帝遜位居秣陵宮，遵考領兵防衞。髙祖初即大位，下推恩之詔，曰：「遵考服屬之親，國戚未遠，宗室無多，宜蒙寵爵。可封營浦縣侯，食邑五百戸。」以本號爲彭城、沛二郡太守。
景平元年，遷右衞將軍。元嘉二年，出爲征虜將軍、淮南太守。明年，轉使持節，領護軍，入直殿省。出爲使持節、督雍梁南北秦四州荊州之南陽竟陵順陽襄陽新野隨六郡諸軍事、征虜將軍、寧蠻校尉、雍州刺史，襄陽新野二郡太守。[33]遵考爲政嚴暴，聚斂無節。五年，爲有司所糾，上不問，赦還都。七年，除太子右衞率，加給事中。明年，督南徐兗州之江北淮南諸軍事、征虜將軍、南兗州刺史，領廣陵太守。又徴爲侍中，領後軍將軍，徙太常。九年，遷右衞將軍，加散騎常侍。十二年，坐厲疾不待對，免常侍，以侯領右衞。明年，復本官。十五年，又領徐州大中正、太子中庶子，本官如故。其年，監徐兗二州豫州之梁郡諸軍事、前將軍、徐兗二州刺史。未之鎭，留爲侍中，領左衞將軍。明年，出爲使持節、監豫司雍并四州南豫州之梁郡弋陽馬頭荊州之義陽四郡諸軍事、前將軍、豫州刺史，領南梁郡太守。二十一年，坐統内旱，百姓饑，詔加賑給，而遵考不奉符旨，免官。起爲散騎常侍、五兵尚書，遷呉興太守，秩中二千石。二十五年，徴爲領軍。二十七年，索虜南至瓜歩，率軍出江上，假節蓋。[34]
三十年，復出爲使持節、監豫州刺史。元凶弒立，進號安西將軍，遣外監徐安期、仰捷祖防守之。遵考斬安期等，起義兵應南譙王義宣，義宣加遵考鎭西將軍。夏侯獻率衆至瓜歩承候世祖，又坐免官。孝建元年，魯爽、臧質反，起爲征虜將軍，率衆屯臨沂縣，仍除呉興太守。明年，徴爲湘州刺史，未行，遷尚書左僕射。三年，轉丹陽尹，加散騎常侍。復爲尚書右僕射，領太子右衞率。明年，又除領軍將軍，加散騎常侍。五年，復遷尚書右僕射、金紫光祿大夫，常侍如故。明年，轉左僕射，常侍如故。又領徐州刺史、大中正、崇憲太僕。前廢帝即位，遷特進、右光祿大夫，常侍、太僕如故。景和元年，出督南豫州諸軍事、安西將軍、南豫州刺史。太宗即位，以爲侍中、特進、右光祿大夫，領崇憲太僕。給親侍三十人。崇憲太后崩，太僕解，餘如故。泰始五年，賜几杖，太官四時賜珍味，疾病太醫給藥，固辭几杖。後廢帝即位，進左光祿大夫，餘如故。元徽元年卒，時年八十二。追贈左光祿大夫、開府儀同三司，侍中如故。諡曰元公。遵考無才能，直以宗室不遠，故歴朝顯遇。年老有疾失明。
遵考子 澄之
子澄之，順帝昇明末貴達。
遵考子 琨之
澄之弟琨之，爲竟陵王誕司空主簿，誕作亂，以爲中兵參軍，不就，縶繫數十日，終不受，乃殺之。追贈黃門郎。詔吏部尚書謝莊爲之誄。
遵考從弟 思考
遵考從弟思考，亦被遇，歴朝官，極淸顯，爲豫章、會稽太守，益、徐州刺史，凡經十郡三州。泰始元年，卒於散騎常侍、金紫光祿大夫，[35]時年七十五。追贈特進，常侍、光祿如故。