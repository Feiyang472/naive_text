羊玄保，太山南城人也。祖楷，尚書都官郎。父綏，中書侍郎。
玄保起家楚臺太常博士，遭母憂，服闕，右將軍何無忌、前將軍諸葛長民俱板為參軍，並不就。除臨安令。劉穆之舉為高祖鎮軍參軍，庫部郎，永世令。復為高祖太尉參軍，轉主簿，丹陽丞。少帝景平二年，入為尚書右丞，轉左丞，司徒右長史。[10]府公王弘甚知重之，謂左長史庾登之、吏部尚書王准之曰：[11]「卿二賢明美朗識，會悟多通，然弘懿之望，故當共推羊也。」頃之，入為黃門侍郎。
善弈棊，棊品第三，太祖與賭郡戲，勝，以補宣城太守。先是，劉式之為宣城，立吏民亡叛制，一人不禽，符伍里吏送州作部，若獲者賞位二階。玄保以為非宜，陳之曰：「臣伏尋亡叛之由，皆出於窮逼，未有足以推存而樂為此者也。今立殊制，於事為苦。臣聞苦節不可貞，懼致流弊。昔龔遂譬民於亂繩，緩之然後可理，黃覇以寬和為用，不以嚴刻為先。臣愚以謂單身逃役，便為盡戶。今一人不測，坐者甚多，既憚重負，各為身計，牽挽逃竄，必致繁滋。又能禽獲叛身，類非謹惜，既無堪能，坐陵勞吏，名器虛假，所妨實多，將階級不足供賞，服勤無以自勸。又尋此制，施一邦而已，若其是邪，則應與天下為一，若其非邪，亦不宜獨行一郡。民離憂患，其弊將甚。臣忝守所職，懼難遵用，致率管穴，冒以陳聞。」由此此制得停。
玄保在郡一年，為廷尉。數月，遷尚書吏部郎，御史中丞，衡陽王義季右軍長史、南東海太守，加輔國將軍。入為都官尚書、左衞將軍，加給事中，丹陽尹，會稽太守。又徙吳郡太守，加秩中二千石。太祖以玄保廉素寡欲，故頻授名郡。為政雖無幹績，而去後常見思。不營財利，處家儉薄。太祖嘗曰：「人仕宦非唯須才，然亦須運命，每有好官缺，我未嘗不先憶羊玄保。」
元凶弒立，為吏部尚書，領國子祭酒，尋加光祿大夫。及世祖入討，朝野多南奔，劭集羣僚，橫刀怒曰：「卿等便可去矣！」眾戰懼莫敢言，玄保容色不異，徐曰：「臣以死奉朝。」劭乃解。世祖即位，以為散騎常侍，領崇憲衞尉。尋遷金紫光祿大夫。又以謹敬見知，賜賚甚厚。大明初，進位光祿大夫。五年，遷散騎常侍，特進。玄保自少至老，謹於祭奠，四時珍新，未得祠薦者，口不妄嘗。八年，卒，時年九十四。諡曰定子。
子戎，有才氣，而輕薄少行檢，玄保嘗云：「此兒必亡我家。」官至通直郎。與王僧達謗議時政，賜死。死後世祖引見玄保，玄保謝曰：「臣無日磾之明，以此上負。」上美其言。戎二弟，太祖並賜名，曰咸，曰粲。謂玄保曰：「欲令卿二子有林下正始餘風。」
玄保既善棊，而何尚之亦雅好棊。吳郡褚胤，年七歲，入高品。及長，冠絕當時。胤父榮期與臧質同逆，胤應從誅，何尚之請曰：「胤弈棊之妙，超古冠今。魏犨犯令，以才獲免。父戮子宥，其例甚多。特乞與其微命，使異術不絕。」不許。時人痛惜之。
兄子 希
玄保兄子希字泰聞，少有才氣。大明初，為尚書左丞。時揚州刺史西陽王子尚上言：「山湖之禁，雖有舊科，民俗相因，替而不奉，熂山封水，保為家利。自頃以來，頹弛日甚，富強者兼嶺而占，貧弱者薪蘇無託，至漁採之地，亦又如茲。斯實害治之深弊，為政所宜去絕，損益舊條，更申恒制。」有司撿壬辰詔書：「占山護澤，強盜律論，贓一丈以上，皆棄市。」希以「壬辰之制，其禁嚴刻，事既難遵，理與時㢮。而占山封水，漸染復滋，更相因仍，便成先業，一朝頓去，易致嗟怨。今更刊革，立制五條。凡是山澤，先常熂爈種養竹木雜果為林㼐，[12]及陂湖江海魚梁鰌鮆場，常加功修作者，聽不追奪。官品第一、第二，聽占山三頃；第三、第四品，二頃五十畝；第五、第六品，二頃；第七、第八品，一頃五十畝；第九品及百姓，一頃。皆依定格，條上貲簿。若先已占山，不得更占；先占闕少，依限占足。若非前條舊業，一不得禁。有犯者，水土一尺以上，並計贓，依常盜律論。停除咸康二年壬辰之科。」從之。
益州刺史劉瑀，先為右衞將軍，與府司馬何季穆共事不平。季穆為尚書令建平王宏所親待，屢毀瑀於宏。會瑀出為益州，奪士人妻為妾，宏使羊希彈之，瑀坐免官，瑀恨希切齒。有門生謝元伯往來希間，瑀令訪訊被免之由。希曰：「此奏非我意。」瑀即日到宏門奉牋陳謝，云聞之羊希。希坐漏泄免官。
大明末，為始安王子真征虜司馬，黃門郎，御史中丞。泰始三年，出為寧朔將軍、廣州刺史。希初請女夫鎮北中兵參軍蕭惠徽為長史，帶南海太守，太宗不許。又請為東莞太守。希既到鎮，長史、南海太守陸法真喪官，希又請惠徽補任。詔曰：「希卑門寒士，累世無聞，輕薄多釁，備彰歷職。徒以清刻一介，擢授嶺南，干上逞欲，求訴不已，可降號橫野將軍。」
初，李萬周、劉嗣祖籍略廣州，事在鄧琬傳。太宗以萬周為步兵校尉，加寧朔將軍，權行廣州事。希既至，而萬周等並有異圖，希誅之。希以沛郡劉思道行晉康太守，領軍伐俚。思道違節度，失利，希遣收之。思道不受命，率所領攻州，希遣平越長史鄒琰於朝亭拒戰，軍敗見殺。思道進攻州城，司馬鄒嗣之拒之西門，戰敗又死。希踰城走，思道獲而殺之。府參軍鄒曼率數十人襲思道，已得入城，力不敵，又敗。東莞太守蕭惠徽率郡文武千餘人攻思道，戰敗，又見殺。時龍驤將軍陳伯紹率軍伐俚，還擊思道，定之。贈希輔國將軍，惠徽中書郎，嗣之越騎校尉。
希子崇字伯遠，尚書主客郎。丁母憂，哀毀過禮。及聞廣州亂，即日便徒跣出新亭，不能步涉，頓伏江渚。門義以小船致之，於是進路。父葬畢，不勝哀，卒。