沈曇慶，吳興武康人，侍中懷文從父兄也。父發，員外散騎侍郎，早卒，吳興太守王韶之為之誄焉。
曇慶初辟主簿，州從事，西曹主簿，長沙王義欣後軍鎮軍主簿。遭母憂，哀毀致稱，本縣令諸葛闡之公解言上。服釋，復為主簿。義欣又請為鎮軍記室參軍。出為餘杭令，遷司徒主簿，江夏王義恭太尉錄事參軍，尚書右丞。時歲有水旱，曇慶議立常平倉以救民急，太祖納其言，而事不行。領本邑中正，少府，揚州治中從事史，始興王濬衞軍長史。元凶弒立，世祖入討，劭遣曇慶還東募人，安東將軍隨王誕收付永興縣獄，久之，被原。
世祖踐阼，除東海王褘撫軍長史，入為尚書吏部郎，江夏王義恭大司馬長史，南東海太守，左衞將軍。大明元年，督徐兗二州及梁郡諸軍事、輔國將軍、徐州刺史。時殿中員外將軍裴景仁助戍彭城，本傖人，多悉戎荒事。曇慶使撰秦記十卷，敍苻氏僭偽本末，其書傳於世。明年，復徵為左衞將軍，加給事中，領本州大中正。三年，遷祠部尚書。其年，卒。時年五十七。追贈本官。曇慶謹實清正，所莅有稱績。常謂子弟曰：「吾處世無才能，政圖作大老子耳。」世以長者稱之。