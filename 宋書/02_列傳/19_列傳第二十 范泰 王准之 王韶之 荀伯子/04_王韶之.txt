王韶之字休泰，琅邪臨沂人也。曾祖廙，晉驃騎將軍。祖羨之，鎮軍掾。父偉之，本國郎中令。
韶之家貧，父為烏程令，因居縣境。好史籍，博涉多聞。初為衞將軍謝琰行參軍。偉之少有志尚，當世詔命表奏，輒自書寫，太元、隆安時事，[12]小大悉撰錄之，韶之因此私撰晉安帝陽秋。既成，時人謂宜居史職，即除著作佐郎，使續後事，訖義熙九年。善敍事，辭論可觀，為後代佳史。遷尚書祠部郎。晉帝自孝武以來，常居內殿，武官主書於中通呈，以省官一人管司詔誥，任在西省，[13]因謂之西省郎。傅亮、羊徽相代〔在職，義熙十一年，高祖以韶之博學有文詞，補通直郎，〕領西省事。[14]轉中書侍郎。安帝之崩也，高祖使韶之與帝左右密加酖毒。恭帝即位，遷黃門侍郎，領著作郎，西省如故。凡諸詔黃，[15]皆其辭也。
高祖受禪，加驍騎將軍，本郡中正，黃門如故，西省職解，復掌宋書。有司奏東冶士朱道民禽三叛士，依例放遣，韶之啟曰：「尚書金部奏事如右，斯誠檢忘一時權制，[16]懼非經國弘本之令典。臣尋舊制，以罪補士，凡有十餘條，雖同異不紊，而輕重實殊。至於詐列父母死，誣罔父母淫亂，破義反逆，此四條，實窮亂抵逆，人理必盡，雖復殊刑過制，猶不足以塞莫大之罪。既獲全首領，大造已隆，寧可復遂拔徒隸，緩帶當年，自同編戶，列齒齊民乎。臣懼此制永行，所虧實大。方今聖化惟新，崇本棄末，一切之令，宜加詳改。愚謂此四條不合加贖罪之恩。」侍中褚淡之同韶之三條，却宜仍舊。詔可。又駁員外散騎侍郎王寔之請假事曰：「伏尋舊制，羣臣家有情事，聽併急六十日。太元中改制，年賜假百日。又居在千里外，聽併請來年限，合為二百日。此蓋一時之令，非經通之旨。會稽雖塗盈千里，未足為難，百日歸休，於事自足。若私理不同，便應自表陳解，豈宜名班朝列，而久淹私門。臣等參議，謂不合開許。或家在河、洛及嶺、沔、漢者，道阻且長，猶宜別有條品，請付尚書詳為其制。」從之。坐璽封謬誤，免黃門，事在謝晦傳。
韶之為晉史，序王珣貨殖，王廞作亂。珣子弘，廞子華，並貴顯，韶之懼為所陷，深結徐羨之、傅亮等。少帝即位，遷侍中，驍騎如故。景平元年，[17]出為吳興太守。羨之被誅，王弘入為相，領揚州刺史。弘雖與韶之不絕，諸弟未相識者，皆不復往來。韶之在郡，常慮為弘所繩，夙夜勤厲，政績甚美，弘亦抑其私憾。太祖兩嘉之。在任積年，稱為良守，加秩中二千石。十年，徵為祠部尚書，加給事中。坐去郡長取送故，免官。十二年，又出為吳興太守。其年卒，時年五十六。七廟歌辭，韶之制也。文集行於世。子曄，尚書駕部外兵郎，臨賀太守。