虞丘進字豫之，東海郯人也。少時隨謝玄討苻堅，有功，封關內侯。隆安中，從高祖征孫恩，戍句章城，被圍數十日，無日不戰，身被數創。至餘姚呵浦，破賊張驃，追至海鹽故治及婁縣。於蒲濤口與孫恩水戰，又被重創。追恩至鬱洲，又至石鹿頭，還海鹽大柱，頻戰有功。元興元年，又從高祖東征臨海，於石步固與盧循相守二十餘日。二年，又從高祖至東陽，破徐道覆。其年，又至臨松穴破賊，追至永嘉千江，又至安固，累戰皆有功。
三年，從平京城，定京邑，除燕國內史。義熙二年，除龍驤將軍，封龍川縣五等侯。從高祖伐廣固，於臨朐破賊。盧循逼京邑，孟昶、諸葛長民等建議奉天子過江，進廷議不可，面折昶等，高祖甚嘉之。獻計伐樹，樹柵石頭。除鄱陽太守，將軍如故。統馬步十八隊，於東道出鄱陽，至五畝嶠。循遣將英紏為上饒令，千餘人守故城，進攻破之。循又遣童敏之為鄱陽太守，據郡，進從餘干步道趣鄱陽，敏之退走，追破之，斬首數百。復隨劉藩至始興，討斬徐道覆。
八年，除寧蠻護軍、尋陽太守，領文武二千從征劉毅。[7]事平，補太尉行參軍，尋加振威將軍。九年，以前後功封望蔡縣男，食邑五百戶，加龍驤將軍。討司馬休之，又有戰功。軍還，除輔國將軍、山陽太守。宋臺令書除秦郡太守，督陳留郡事，將軍如故。元熙二年，宋王令書以為高祖第四子義康右將軍司馬。永初二年，遷太子右衞率。明年，卒官，時年六十。追論討司馬休之功，進爵為子，增邑三百戶。
子耕嗣。耕卒，子襲祖嗣。襲祖卒，世寶嗣。齊受禪，國除。