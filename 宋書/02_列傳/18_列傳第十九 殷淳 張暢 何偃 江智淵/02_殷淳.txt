殷淳字粹遠，陳郡長平人也。曾祖融，祖允，並晉太常。父穆，以和謹致稱，歷顯官，自五兵尚書為高祖相國左長史。及受禪，轉散騎常侍，國子祭酒，復為五兵尚書，吳郡太守。太祖即位，為金紫光祿大夫，領竟陵王師，遷護軍，又遷特進、右光祿大夫，領始興王師。元嘉十五年卒官，時年六十，諡曰元子。
淳少好學，有美名。少帝景平初，為祕書郎，衡陽王文學，祕書丞，中書黃門侍郎。淳居黃門為清切，下直應留下省，以父老特聽還家。高簡寡慾，早有清尚，愛好文義，未嘗違捨。在祕書閣撰四部書目凡四十卷，行於世。元嘉十一年卒，時年三十二，朝廷痛惜之。
子孚
子孚，有父風。世祖大明末，為始興相。官至尚書吏部郎，順帝撫軍長史。
弟沖
淳弟沖字希遠，歷中書黃門郎，坐議事不當免。復為太子中庶子，尚書吏部郎，御史中丞，有司直之稱。出為吳興太守，入為度支尚書。元凶妃即淳女，而沖在東宮為劭所知遇，劭弒立，以為侍中、護軍，遷司隸校尉。沖有學義文辭，劭使為尚書符，罪狀世祖，亦為劭盡力。世祖剋京邑，賜死。
沖弟淡
沖弟淡字夷遠，亦歷黃門吏部郎，太子中庶子，領步兵校尉。大明世，以文章見知，為當時才士。