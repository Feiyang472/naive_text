卜天與，吳興餘杭人也。父名祖，有勇幹，徐赤特為餘杭令，祖依隨之。赤特死，[11]高祖聞其有幹力，召補隊主，從征伐，封關中侯，歷二縣令。
天與善射，弓力兼倍，容貌嚴正，笑不解顏。太祖以其舊將子，使教皇子射。居累年，以白衣領東掖防閤隊。[12]元嘉二十七年，臧質救懸瓠，劉興祖守白石，並率所領隨之，虜退罷。遷領輦後第一隊，撫卹士卒，甚得眾心。二十九年，以為廣威將軍，領左細仗，兼帶營祿。
元凶入弒，事變倉卒，舊將羅訓、徐罕皆望風屈附，天與不暇被甲，執刀持弓，疾呼左右出戰。徐罕曰：「殿下入，汝欲何為？」天與罵曰：「殿下常來，云何即時方作此語。只汝是賊。」手射賊劭於東堂，幾中。逆徒擊之，臂斷倒地，乃見殺。其隊將張泓之、朱道欽、陳滿與天與同出拒戰，並死。世祖即位，詔曰：「日者逆豎犯蹕，釁變卒起，廣威將軍關中侯卜天與提戈赴難，挺身奮節，斬殪凶黨，而旋受虐刃。勇冠當時，義侔古烈，興言追悼，傷痛于心。宜加甄贈，以旌忠節。可贈龍驤將軍、益州刺史，諡曰壯侯。」車駕臨哭。泓之等各贈郡守，給天與家長稟。
子伯宗，殿中將軍。太宗泰始初，領幢，擊南賊於赭圻，戰沒。
伯宗弟伯興，官至前將軍、南平昌太守，直閤，領細仗主。順帝昇明元年，與袁粲同謀，伏誅。
天與弟天生，少為隊將，十人同火。屋後有一大阬，廣二丈餘，十人共跳之皆渡，唯天生墜阬。天生乃取實中苦竹，剡其端使利，交橫布阬內，更呼等類共跳，並畏懼不敢。天生曰：「我向已不渡，今者必墜此阬中。丈夫跳此不渡，亦何須活。」乃復跳之，往反十餘，曾無留礙，眾並歎服。以兄死節，為世祖所留心，稍至西陽王子尚撫軍參軍，加龍驤將軍。隸沈慶之攻廣陵城，天生推車塞塹，率數百人先登西北角，徑至城上。賊為重柵斷攻道，苦戰移日不拔，乃還。詔曰：「天生始受戎任，甫造寇壘，而投輪越塹，率果先騰，驍壯之氣，嘉歎無已。可且賜布千匹，以厲眾校。」大明末，為弋陽太守。太宗泰始初，與殷琰同逆，邊城令宿僧護起義討斬之。