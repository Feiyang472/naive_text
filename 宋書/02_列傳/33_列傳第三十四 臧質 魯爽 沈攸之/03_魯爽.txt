魯爽小名女生，扶風郿人也。祖宗之字彥仁，晉孝武太元末，自鄉里出襄陽，歷官至南郡太守。義熙元年起義，襲偽雍州刺史桓蔚，進向江陵。以功為輔國將軍、雍州刺史，封霄城縣侯，食邑千五百戶。桓謙、荀林逼江陵，宗之率眾馳赴，事在臨川烈武王道規傳。進號平北將軍。高祖討劉毅，與宗之同會江陵，進號鎮北將軍，封南陽郡公，食邑二千五百戶。子軌一名象齒，爽之父也。便弓馬，筋力絕人，為竟陵太守。宗之自以非高祖舊隸，屢建大功，有自疑之心。會司馬休之見討，猜懼，遂與休之北奔。善於撫御，士民皆為盡力，衞送出境，盡室入羌，頃之病卒。高祖定長安，軌為寧南將軍、荊州刺史、襄陽公，鎮長社。世祖鎮襄陽，軌遣親人程整奉書，規欲歸順，自拔致誠，以昔殺劉康祖、徐湛之父，故不歸。太祖累遣招納，許以為司州刺史。
爽少有武蓺，虜主拓跋燾知之，常置左右。元嘉二十六年，軌死，爽為寧南將軍、荊州刺史、襄陽公，鎮長社。幼染殊俗，無復華風。粗中使酒，數有過失。燾將誅之。爽有七弟秀，小字天念，頗有意略，才力過爽。燾以充宿衞，甚知待之。偽高梁王阿叔泥為芮芮所圍甚急，[25]使秀往救，燾自率大眾繼其後。燾未及至，秀已擊破之，拔阿叔泥而反。燾壯其功，以為中書郎，封廣陵侯。或告燾，鄴民欲據城反，復遣檢察，并燒石虎殘宮殿。秀常乘驛往反，是時病還遲，為燾所詰讓，秀復恐懼。燾尋南寇，因從渡河。先是，程天祚為虜所沒，燾引置左右，與秀相見，[26]勸令歸降，秀納之。天祚，廣平人，為殿中將軍，有武力。元嘉二十七年，助戍彭城，會世祖遣將劉泰之輕軍襲虜於汝陽，[27]天祚督戰，戰敗被創，[28]為虜所獲。天祚妙善針術，燾深加愛賞，或與同輿，[29]常不離於側，封為南安公。燾北還蕃，[30]天祚因其沈醉，偽若受使督切後軍者，所至輕罰。天祚為燾所愛，羣虜並畏之，莫敢問，因得逃歸，後為山陽太守。太宗初，與四方同反，[31]事在薛安都傳。
燾始南行，遣爽隨永昌王庫仁真向壽陽，與弟瑜共破劉康祖於尉武，仍至瓜步，始得與秀定歸南之謀。燾還至湖陸，爽等請曰：「奴與南有讎，每兵來，常慮禍及墳墓，乞共迎喪，還葬國都。」虜羣下於其主稱奴，猶中國稱臣也。燾許之。長社戍虜有六七百人，爽譎之曰：「南更有軍，可遣三百騎往界上參聽。」騎去，爽率腹心夜擊餘虜，盡殺之，馳入虎牢。
爽唯第三弟在北，餘家屬悉自隨，率部曲及願從合千餘家奔汝南。遣秀從許昌還壽陽，奉辭於南平王鑠曰：「爽、秀得罪晉朝，[32]負釁三世，生長絕域，遠身胡虜，兄弟闔門，淪點偽授，殞命不可，還國無因。近係南雲，傾屬東日，蓋猶痿人思步，盲者願明。嵩、霍咫尺，江、河匪遠，夷庚壅塞，隔同天地，痛心疾首，晝慨宵悲。虜主猖狂，豺豕其志，虐徧華、戎，怨結幽顯。自盱眙旋軍，亡殪過半，昏酣沈湎，恣性肆身。爽、秀等因民之憤，藉將旅之願，齊契義奮，梟馘醜徒，馮恃皇威，肅清逋穢，牢、洛諸城，指期克定。規以涓塵，微雪夙負，方當束骸北闕，待戮司寇，懦節未申，伏心邊表。明大王殿下以叡茂居蕃，文武兼姿，遠邇欽傾，承風聞德，願垂援拯，以慰虔望。老弱百口，先遣歸庇。逼逼丹心，仰希懷遠。謹遣同義潁川聶元初奉詞陳聞。」
鑠馳驛以聞。上大說，下詔曰：「偽寧南將軍魯爽、中書郎魯秀，志榦列到，忠誠久著，撫茲福先，闔門效款，招集義銳，梟剪獯醜，肅定邊城，獻馘象魏。雖宣孟之去翟歸晉，頹當之出胡入漢，方之此日，曾何足云。朕實嘉之，宜即授任，逞其忠略。爽可督司州豫州之陳留東郡濟陰濮陽五郡諸軍事、征虜將軍、司州刺史。[33]秀可輔國將軍、滎陽潁川二郡太守。[34]其諸子弟及同契士庶，委征虜府以時申言，詳加酬敍。」爽至汝南，加督豫州之義陽宋安二郡軍事，領義陽內史，將軍、刺史如故。秀參右將軍南平王鑠軍事、汝陰內史，將軍如故。餘弟姪並授官爵，賞賜資給甚厚。爽北鎮義陽。北來部曲凡六千八百八十三人，是歲二十八年也。虜毀其墳墓。
明年四月入朝，時燾已死，上更謀經略。五月，遣爽、秀、程天祚等率步騎并荊州軍甲士四萬，出許、洛。八月，虜長社戍主永平公禿髮幡乃同棄城走。進向大索戍，戍主偽豫州刺史跋僕蘭曰：「爽勇而無防，我今出城，必輕來據之，設伏檀山，必可禽也。」爽果夜進，秀諫不止，馳往繼之。比曉，虜騎夾發，賴秀縱兵力戰，虜乃退還虎牢。爽因進攻之，本期舟師入河，斷其水門。王玄謨攻碻磝不拔，敗退，水軍不至，爽亦收眾南還。轉鬭數百里，至曲強，虜候其饑疲，盡銳來攻，爽身自奮擊，虜乃退走。
三十年，元凶弒逆，南譙王義宣起兵入討，爽即受命，率部曲至襄陽，與雍州刺史臧質俱詣江陵。義宣進爽號平北將軍，領巴陵太守，度支校尉，本官如故。留爽停江陵，事平，以爽為使持節、督豫司雍秦幷五州諸軍事、左將軍、豫州刺史。爽至壽陽，便曲意賓客，爵命士人，蓄仗聚馬，如寇將至。
元凶之為逆也，秀在京師，謂秀曰：「我為卿誅徐湛之矣。方相委任。」以為右軍將軍，配精兵五千，使攻新亭壘。將戰，秀命打退軍鼓，因此歸順。世祖即位，以為左軍將軍，出督司州豫州之新蔡汝南汝陽潁川義陽弋陽六郡諸軍事、輔國將軍、司州刺史，領汝南太守。
爽與義宣及質相結已久，義宣亦欲資其勇力，情契甚至。孝建元年二月，義宣報爽，秋當同舉。爽狂酒乖謬，即日便起兵，馳信報弟瑜，將家奔叛，皆得西歸。爽使其眾載黃標，稱建平元年，竊造法服，登壇自號。疑長史韋處穆、中兵參軍楊元駒、治中庾騰之不與己同，殺之。義宣、質聞爽已處分，便狼狽反。進爽號征北將軍。爽於是送所造輿服詣江陵，版義宣及臧質等並起。征北府戶曹版文曰：「丞相劉補天子，名義宣，車騎臧今補丞相，名質，平西朱今補車騎，名脩之，皆版到奉行。」義宣駭愕。爽所送法物，並留竟陵縣不聽進。
爽直出歷陽，自采石濟軍，與質水陸俱下。爽遣弟瑜守蒙蘢，歷陽太守張幼緒請擊瑜，世祖配以兵力。遣左軍將薛安都步騎為前驅，別遣水軍入淵，分路並會。安都進次大峴，爽已立營，世祖以賊強壘固，未可輕拔，使量宜進止。幼緒便引軍退還，下獄。更遣驍騎將軍垣護之代幼緒據歷陽。鎮軍將軍沈慶之係安都進軍，與爽相遇於小峴。爽親自前，將戰，而飲酒過醉，安都剌爽倒馬，左右范雙斬首，傳送京都。瑜亦為部下所斬送。進平壽陽，子弟並伏誅。
義宣初舉兵，召秀加節，進號征虜將軍，當繼諶之俱下。雍州刺史朱脩之起兵奉順，更遣秀擊脩之。王玄謨聞之，喜曰：「魯秀不來，臧質易與耳。」秀至襄陽，大敗而反。會益州刺史劉秀之遣軍襲江陵，秀擊破之。義宣還江陵，秀與共北走，眾叛且盡，秀向城，上射之，中箭，赴水死，軍人宗敬叔、康僧念斬首，傳京邑。
贈韋處穆、楊元駒給事中，庾騰之員外散騎侍郎。爽初南歸，秀以爽武人，不閑吏職，白太祖請處穆為長史以輔爽，太祖以補司馬，後轉長史云。