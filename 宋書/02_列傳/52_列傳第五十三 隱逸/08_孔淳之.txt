孔淳之字彦深，魯郡魯人也。祖惔，尚書祠部郎。父粲，祕書監徴，不就。
淳之少有髙尚，愛好墳籍，爲太原王恭所稱。居會稽剡縣，性好山水，毎有所游，必窮其幽峻，或旬日忘歸。嘗游山，遇沙門釋法崇，因留共止，遂停三載。法崇嘆曰：「緬想人外，三十年矣，今乃傾蓋于茲，不覺老之將至也。」及淳之還反，不告以姓。除著作佐郎，太尉參軍，並不就。
居喪至孝，廬于墓側。服闋，與徴士戴顒、王弘之及王敬弘等共爲人外之游。敬弘以女適淳之子尚。會稽太守謝方明苦要入郡，終不肯往。茅室蓬戸，庭草蕪逕，唯牀上有數巻書。元嘉初，復徴爲散騎侍郎，乃逃于上虞縣界，家人莫知所之。弟默之爲廣州刺史，出都與別。司徒王弘要淳之集冶城，即日命駕東歸，遂不顧也。元嘉七年，卒，時年五十九。默之儒學，注穀梁春秋。
默之子熙先，事在范曄傳。