宗炳字少文，南陽湼陽人也。祖承，宜都太守。父繇之，湘鄕令。母同郡師氏，聰辯有學義，教授諸子。
炳居喪過禮，爲鄕閭所稱。刺史殷仲堪、桓玄並辟主簿，舉秀才，不就。髙祖誅劉毅，領荊州，問毅府諮議參軍申永曰：「今日何施而可？」永曰：「除其宿釁，倍其惠澤，貫敍門次，顯擢才能，如此而已。」髙祖納之，辟炳爲主簿，不起，問其故，答曰：「棲丘飲谷，三十餘年。」髙祖善其對。妙善琴書，精於言理，毎游山水，往輒忘歸。征西長史王敬弘毎從之，未嘗不彌日也。乃下入廬山，就釋慧遠考尋文義。兄臧爲南平太守，逼與倶還，乃於江陵三湖立宅，閑居無事。髙祖召爲太尉參軍，不就。二兄蚤卒，孤累甚多，家貧無以相贍，頗營稼穡。髙祖數致餼賚，其後子弟從祿，乃悉不復受。
髙祖開府辟召，下書曰：「吾忝大寵，思延賢彦，而兔罝潛處，考槃未臻，側席丘園，良增虚佇。南陽宗炳、鴈門周續之，並植操幽棲，無悶巾褐，可下辟召，以禮屈之。」於是並辟太尉掾，皆不起。宋受禪，徴爲太子舍人；元嘉初，又徴通直郎；東宮建，徴爲太子中舍人，庶子，並不應。妻羅氏，亦有髙情，與炳協趣。羅氏沒，炳哀之過甚，既而輟哭尋理，悲情頓釋。謂沙門釋慧堅曰：「死生之分，未易可達，三復至教，方能遣哀。」衡陽王義季在荊州，親至炳室，與之歡讌，命爲諮議參軍，不起。
好山水，愛遠遊，西陟荊、巫，南登衡岳，因而結宇衡山，欲懷尚平之志。[1]有疾還江陵，嘆曰：「老疾倶至，名山恐難徧覩，唯當澄懷觀道，臥以游之。」凡所游履，皆圖之於室，謂人曰：「撫琴動操，欲令衆山皆響。」古有金石弄，爲諸桓所重，桓氏亡，其聲遂絶，唯炳傳焉。太祖遣樂師楊觀就炳受之。[2]
炳外弟師覺授亦有素業，以琴書自娯。臨川王義慶辟爲祭酒，主簿，並不就，乃表薦之，會病卒。
元嘉二十年，炳卒，時年六十九。衡陽王義季與司徒江夏王義恭書曰：「宗居士不救所病，其淸履肥素，終始可嘉，爲之惻愴，不能已已。」
子朔，南譙王義宣車騎參軍。次綺，江夏王義恭司空主簿。次昭，郢州治中。次説，正員郎。