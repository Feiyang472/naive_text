朱百年，會稽山陰人也。祖愷之，晉右衞將軍。父濤，揚州主簿。
百年少有髙情，親亡服闋，携妻孔氏入會稽南山，以伐樵採箬爲業。毎以樵箬置道頭，[23]輒爲行人所取，明旦亦復如此，人稍怪之，積久方知是朱隱士所賣，須者隨其所堪多少，留錢取樵箬而去。或遇寒雪，樵箬不售，無以自資，輒自搒船送妻還孔氏，天晴復迎之。有時出山陰爲妻買繒綵三五尺，好飲酒，遇醉或失之。頗能言理，時爲詩詠，往往有髙勝之言。郡命功曹，州辟從事，舉秀才，並不就。隱迹避人，唯與同縣孔覬友善。[24]覬亦嗜酒，相得輒酣，對飲盡歡。百年家素貧，母以冬月亡，衣並無絮，自此不衣綿帛。嘗寒時就覬宿，衣悉裌布，飲酒醉眠，覬以臥具覆之，百年不覺也。既覺，引臥具去體，謂覬曰：「綿定奇温。」因流涕悲慟，覬亦爲之傷感。
除太子舍人，不就。顏竣爲東揚州，發教餉百年穀五百斛，不受。時山陰又有寒人姚吟，亦有髙趣，爲衣冠所重。義陽王昶臨州，辟爲文學從事，不起。竣餉吟米二百斛，吟亦辭之。
百年孝建元年卒山中，[25]時年八十七。蔡興宗爲會稽太守，餉百年妻米百斛，百年妻遣婢詣郡門奉辭固讓，時人美之，以比梁鴻妻。