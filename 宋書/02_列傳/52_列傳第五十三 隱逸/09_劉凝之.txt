劉凝之字志安，小名長年，南郡枝江人也。父期公，衡陽太守，兄盛公，髙尚不仕。
凝之慕老萊、嚴子陵爲人，推家財與弟及兄子，立屋於野外，非其力不食，州里重其德行。州三禮辟西曹主簿，舉秀才，不就。妻梁州刺史郭銓女也，遣送豐麗，凝之悉散之親屬。妻亦能不慕榮華，與凝之共安儉苦。夫妻共乘薄笨車，出市買易，周用之外，輒以施人。爲邨里所誣，一年三輸公調，[9]求輒與之。有人嘗認其所著屐，笑曰：「僕著之已敗，令家中覔新者備君也。」[10]此人後田中得所失屐，送還之，不肯復取。
元嘉初，徴爲祕書郎，不就。臨川王義慶、衡陽王義季鎭江陵，並遣使存問，凝之答書頓首稱僕，不修民禮，人或譏焉。凝之曰：「昔老萊向楚王稱僕，嚴陵亦抗禮光武，未聞巣、許稱臣堯、舜。」時戴顒與衡陽王義季書，亦稱僕。
荊州年饑，義季慮凝之餧斃，餉錢十萬。凝之大喜，將錢至市門，觀有饑色者，悉分與之，俄頃立盡。性好山水，一旦攜妻子泛江湖，隱居衡山之陽。登髙嶺，絶人迹，爲小屋居之，采藥服食，妻子皆從其志。元嘉二十五年，卒，時年五十九。