周續之字道祖，鴈門廣武人也。其先過江居豫章建昌縣。續之年八歳喪母，哀戚過於成人，奉兄如事父。豫章太守范甯於郡立學，招集生徒，遠方至者甚衆，續之年十二，詣甯受業。居學數年，通五經并緯候，名冠同門，號曰「顏子」。既而閑居讀老、易，入廬山事沙門釋慧遠。時彭城劉遺民遁迹廬山，陶淵明亦不應徴命，謂之尋陽三隱。以爲身不可遣，餘累宜絶，遂終身不娶妻，布衣蔬食。
劉毅鎭姑孰，命爲撫軍參軍，[3]徴太學博士，並不就。江州刺史毎相招請，續之不尚節峻，頗從之游。常以嵇康髙士傳得出處之美，因爲之注。髙祖之北討，世子居守，迎續之館于安樂寺，延入講禮，月餘，復還山。江州刺史劉柳薦之髙祖曰：
俄而辟爲太尉掾，不就。髙祖北伐，還鎭彭城，遣使迎之，禮賜甚厚。毎稱之曰：「心無偏吝，眞髙士也。」尋復南還。髙祖踐阼，復召之，乃盡室倶下。上爲開館東郭外，招集生徒。乘輿降幸，并見諸生，問續之禮記「慠不可長」、「與我九齡」、「射於矍圃」三義，辨析精奧，稱爲該通。續之素患風痹，不復堪講，乃移病鍾山。景平元年卒，時年四十七。通毛詩六義及禮論、公羊傳，皆傳於世。無子。兄子景遠有續之風，太宗泰始中，爲晉安内史，未之郡，卒。