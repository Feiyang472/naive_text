陶潛字淵明，或云淵明字元亮，尋陽柴桑人也。曾祖侃，晉大司馬。
潛少有髙趣，嘗著五柳先生傳以自況，曰：
其自序如此，時人謂之實録。
親老家貧，起爲州祭酒，不堪吏職，少日，自解歸。州召主簿，不就。躬耕自資，遂抱羸疾，復爲鎭軍、建威參軍，謂親朋曰：「聊欲絃歌，以爲三逕之資，可乎？」執事者聞之，以爲彭澤令。公田悉令吏種秫稻，妻子固請種秔，乃使二頃五十畝種秫，五十畝種秔。郡遣督郵至，縣吏白應束帶見之，潛嘆曰：「我不能爲五斗米折腰向鄕里小人。」即日解印綬去職。賦歸去來，其詞曰：
義熙末，徴著作佐郎，不就。江州刺史王弘欲識之，不能致也。潛嘗往廬山，弘令潛故人龐通之齎酒具於半道栗里要之，潛有脚疾，使一門生二兒轝籃輿，既至，欣然便共飲酌，俄頃弘至，亦無忤也。先是，顏延之爲劉柳後軍功曹，在尋陽，與潛情款。後爲始安郡，經過，日日造潛，毎往必酣飲致醉。臨去，留二萬錢與潛，潛悉送酒家，稍就取酒。嘗九月九日無酒，出宅邊菊叢中坐久，値弘送酒至，即便就酌，醉而後歸。潛不解音聲，而畜素琴一張，無絃，毎有酒適，輒撫弄以寄其意。貴賤造之者，有酒輒設，潛若先醉，便語客：「我醉欲眠，卿可去。」其眞率如此。郡將候潛，値其酒熟，取頭上葛巾漉酒，畢，還復著之。
潛弱年薄宦，不潔去就之迹，自以曾祖晉世宰輔，恥復屈身後代，自髙祖王業漸隆，不復肯仕。所著文章，皆題其年月，義熙以前，則書晉氏年號，自永初以來唯云甲子而已。與子書以言其志，并爲訓戒曰：
又爲命子詩以貽之曰：
潛元嘉四年卒，時年六十三。