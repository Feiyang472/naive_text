王道隆，吳興烏程人。兄道迄，涉學善書，形貌又美，吳興太守王韶之謂人曰：「有子弟如王道迄，無所少。」始興王濬以為世子師。以書補中書令史。
道隆亦知書，為主書書吏，漸至主書。世祖使傳命，失旨，遣出，不聽復入六門。太宗鎮彭城，以補典籤，署內監。及即位，為南臺侍御史，稍至員外散騎侍郎，南蘭陵太守。泰始二年，兼中書通事舍人。以破晉陵功，增邑百戶，并前六百戶。五年，出侍東宮，復兼中書通事舍人。後廢帝即位，自太子翊軍校尉遷右軍將軍，太守、兼舍人如故。道隆為太宗所委，過於佃夫，和謹自保，不妄毀傷人，執權既久，家產豐積，豪麗雖不及佃夫，而精整過之。
元徽二年，太尉桂陽王休範奄至新亭，佃夫留守殿內，而道隆領羽林精兵向朱雀門。時賊已至航南，道隆忽召鎮軍將軍劉勔於石頭，[18]勔至，命開航，道隆怒曰：「賊至但當急擊，寧可開航自弱邪。」勔不敢復言。催勔進戰，勔度航便敗，賊乘勝逕進，道隆棄眾走向臺，所乘馬連聳跼不肯前，遂為賊兵及，見殺。事平，車駕臨哭，贈輔國將軍、益州刺史。子法貞嗣。齊受禪，國除。