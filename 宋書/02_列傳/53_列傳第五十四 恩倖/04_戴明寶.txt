戴明寶，南東海丹徒人也。亦歷員外散騎侍郎，給事中。世祖世，帶南清河太守。前廢帝即阼，權任悉歸法興，而明寶輕矣，以為宣威將軍、南東莞太守。景和末，增邑百戶。太宗初，天下反叛，軍務煩擾，以明寶舊人，屢經戎事，復委任之，以為前軍將軍。事平，遷宣威將軍、晉陵太守，進爵為侯，增邑四百戶。泰始三年，坐參掌戎事，多納賄貨，削增封官爵，繫尚方，尋被宥。復為安陸太守，加寧朔將軍，游擊、驍騎將軍，武陵內史，宣城太守，順帝驃騎司馬。昇明初，年老，拜太中大夫，病卒。
武陵國典書令董元嗣，與法興、明寶等俱為世祖南中郎典籤。元嘉三十年，奉使還都，值元凶弒立，遣元嗣南還，報上以徐湛之等反。上時在巴口，元嗣具言弒狀。上遣元嗣下都，奉表於劭，既而上舉義兵，劭責元嗣，元嗣答曰：「始下，未有反謀。」劭不信，備加考掠，不服，遂死。世祖事克，追贈員外散騎侍郎，使文士蘇寶生為之誄焉。
大明中，又有奚顯度者，南東海郯人也。[9]官至員外散騎侍郎。世祖常使主領人功，而苛虐無道，動加捶撲，暑雨寒雪，不聽暫休，人不堪命，或有自經死者。人役聞配顯度，如就刑戮。時建康縣考囚，或用方材壓額及踝脛，民間謠曰：「寧得建康壓額，不能受奚度拍。」又相戲曰：「勿反顧，付奚度。」其酷暴如此。前廢帝嘗戲云：「顯度刻虐，為百姓所疾，比當除之。」左右因倡「諾」。即日宣旨殺焉。時人比之孫晧殺岑昏。