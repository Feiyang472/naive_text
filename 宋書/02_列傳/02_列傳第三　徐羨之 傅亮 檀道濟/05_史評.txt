史臣曰：夫彈冠出里，結組登朝，道申於夷路，運艱於險轍，是以古人裴回於出處，交戰乎臨岐。若其任重於身，恩結自主，雖復據鼎承劍，悠然不以存歿為懷。當二公受言西殿，跪承顧託，若使死而可再，固以赴蹈為期也。及逢權定之機，當震主之地，甫欲攘抑後禍，御蔽身災，使桐宮有卒迫之痛，淮王非中霧之疾。若以社稷為存亡，則義異於此。但彭城無燕剌之釁，而有楚英之戮。若使一昆延曆，亦未知定終所在也。謝晦言不以賊遺君父，豈徒言哉。