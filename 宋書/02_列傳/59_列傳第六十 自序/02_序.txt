沈氏始源
昔少暤金天氏有裔子曰昧，爲玄冥師，生允格、臺駘。臺駘能業其官，宣汾、洮，障大澤以處太原，帝顓頊嘉之，封諸汾川。其後四國，沈、姒、蓐、黃。沈子國，今汝南平輿沈亭是也[1]。春秋之時，列於盟會。定公四年，諸侯會召陵伐楚，沈子不會，晉使蔡伐沈，滅之，以沈子嘉歸。其後，因國爲氏。自茲以降，譜牒罔存。
始祖 逞
秦末有沈逞，徵丞相，不就。漢初逞曾孫保，封竹邑侯。保子遵，自本國遷居九江之壽春，官至齊王太傅、敷德侯。遵子達，驃騎將軍。達子乾，尚書令。乾子弘，南陽太守。弘子勖，河內守。勖子奮，御史中丞。奮子恪，將作大匠。恪子謙，尚書、關內侯。謙子靖，濟陰太守。
十五世祖〈逞十四世孫〉 戎
靖子戎，字威卿，仕州爲從事，説降劇賊尹良，漢光武嘉其功，封爲海昏縣侯，辭不受。因避地徙居會稽烏程縣之餘不鄕，遂世家焉。順帝永建元年，分會稽爲吳郡，復爲吳郡人。靈帝初平五年，分烏程、餘杭爲永安縣，吳孫皓寶鼎二年，分吳郡爲吳興郡，復爲郡人，雖邦邑屢改，而築室不遷。晉武帝平吳後，太康二年，改永安爲武康縣，史臣七世祖延始居縣東鄕之博陸里餘烏邨。王父從官京師，義熙十一年，高祖賜館於建康都亭里之運巷。
十四世祖 滸
戎子酆，字聖通，零陵太守，致黃龍、芝草之瑞。第二子滸，字仲高，安平相。少子景，河間相，演之、慶之、曇慶、懷文其後也[2]。滸子鸞，字建光，少有高名，州舉茂才，公府辟州別駕從事史。時廣陵太守陸稠，鸞之舅也，以義烈政績，顯名漢朝，復以女妻鸞。年二十三，早卒。子直，字伯平，州舉茂才，亦有清名，年二十八卒。
十一世祖 儀
子儀，字仲則，少有至行，兄瑜十歳，儀九歳而父亡，居喪過禮，毀瘠過於成人。外祖會稽盛孝章，漢末名士也，深加憂傷，毎擾慰之，曰：「汝竝黃中沖爽，終成奇器，何爲逾制，自取殄滅邪！」三年禮畢，殆至滅性，故兄弟竝以孝著。瑜早卒。儀篤學有雄才[3]，以儒素自業。時海內大亂，兵革竝起，經術道弛，士少全行，而儀淳深隱默，守道不移，風操貞整，不妄交納，唯與族子仲山、叔山及吳郡陸公紀友善。州郡禮請，二府交辟，公車徵，竝不屈，以壽終。
鼻祖〈十世祖〉 憲
子憲，字元禮，左中郎、新都都尉、定陽侯，才志顯於吳朝。
遠祖〈九世祖〉 矯
子矯，字仲桓，以節氣立名，仕爲立武校尉、偏將軍，封列侯，建威將軍、新都太守。孫皓時，有將帥之稱。吳平後，爲鬱林、長沙太守，竝不就。太康末卒。
太祖〈八世祖〉 陵
子陵，字景高，太傅東海王越辟爲從事。元帝之爲鎭東將軍，命參軍事。徐馥作亂，殺吳興太守袁琇，陵討平之。
烈祖〈七世祖〉 延
子延，字思長，桓溫安西參軍、潁川太守。
天祖〈六世祖〉 賀
子賀，字子寧，桓沖南中郎參軍，圍袁真於壽陽，遇疾卒。
高祖〈五世祖〉 警
子警，字世明，惇篤有行業，學通左氏春秋。家世富殖，財產累千金，仕郡主簿，後將軍謝安命爲參軍，甚相敬重。警內足於財，爲東南豪士，無仕進意，謝病歸。安固留不止，乃謂警曰：「沈參軍，卿有獨善之志，不亦高乎！」警曰：「使君以道御物，前所以懷德而至，既無用佐時，故遂飲啄之願爾。」還家積載，以素業自娛。前將軍、青兗二州刺史王恭鎭京口，與警有舊好，復引爲參軍，手書慇懃，苦相招致，不得已而應之，尋復謝職。
曾祖〈四世祖〉 穆夫
子穆夫，字彥和，少好學，亦通左氏春秋。王恭命爲前軍主簿，與警書曰：「足下既執不拔之志，高臥東南，故屈賢子共事，非以吏職嬰之也。」初，錢唐人杜子恭通靈有道術，東土豪家及京邑貴望，竝事之爲弟子，執在三之敬。警累世事道，亦敬事子恭。子恭死，門徒孫泰、泰弟子恩傳其業，警復事之。隆安三年，恩於會稽作亂，自稱征東將軍，三吳皆響應。穆夫時在會稽，恩以爲前部參軍、振武將軍、餘姚令。其年十二月二十八日，恩爲劉牢之所破，輔國將軍高素於山陰囬踵埭執穆夫及僞吳郡太守陸瑰之、吳興太守丘尪，竝見害，函首送京邑，事見隆安故事。先是，宗人沈預素無士行，爲警所疾，至是警聞穆夫預亂，逃藏將免矣，預以告官，警及穆夫、弟仲夫、任夫、預夫、佩夫竝遇害；唯穆夫子淵子、雲子、田子、林子、虔子獲全。
伯祖 淵子
淵子，字敬深，少有志節，隨高祖克京城，封繁畤縣五等侯。參鎭軍、車騎中軍事，又爲道規輔國、征西參軍，領寕蜀太守。與劉基共斬蔡猛於大簿，還爲太尉參軍，從征司馬休之，與徐逵之同沒。時年三十五。
子正，字元直，淹詳有器度，美風姿，善容止，好老、莊之學。弱冠，州辟從事。宗人光祿大夫演之稱之曰：「此宗中千里駒也。」出爲始寧、烏傷、婁令，母憂去職。服闋，爲隨王誕後軍安南行參軍。誕鎭會稽，復參安東軍事。元嘉三十年，元凶弑立，分江東爲會州，以誕爲刺史。誕將受命，正説司馬顧琛曰：「國家此禍，開闢未聞，今以江東義鋭之衆，爲天下倡始，若馳一介，四方詎不響應。以此雪朝廷冤恥，大明臣子之節，豈可北面凶逆，使殿下受其僞寵。」琛曰：「江東忘戰日久，士不習兵。雖云逆順不同，然彊弱又異，當須四方有義舉者，然後應之，不爲晩也。」正曰：「天下若有無父之國，則可矣。苟其不爾，寧可自安讎恥，而責義於餘方。今正以弑逆冤醜，義不同戴，舉兵之日，豈求必全耶！馮衍有言，大漢之貴臣，將不如荊齊之賤士乎！況殿下義兼臣子，事實家國者哉！」琛乃與正俱入説誕，誕猶預未決。會尋陽義兵起，世祖使至，誕乃加正寧朔將軍，領軍繼劉季之。誕入爲驃騎大將軍，正爲中兵參軍，遷長水校尉。孝建元年，移青州鎭歷城，臨淄地空，除寧朔將軍、齊、北海二郡太守，委以全齊之任。未拜，二年卒，時年四十三。正生好樂，厚自奉養，既終之後，家無餘財。
仲祖 雲子
淵子弟雲子，元嘉中，爲晉安太守。
雲子子煥，字士蔚，少爲駙馬都尉、奉朝請。元凶之入弑也，煥時兼中庶子，直坊，逼從入䑓。劭既自立，以爲羽林監，辭不拜，拜員外散騎侍郎，使防南譙王義宣諸子，事在義宣傳。仍除丞相行參軍，員外散騎侍郎，南昌令，有能名。晉平王休祐驃騎中兵記室參軍，同僚皆以諂進，煥獨不。頃之，記室參軍周敬祖等爲太宗所責得罪，轉煥諮議參軍。後廢帝元徽中，以爲寧遠將軍、交州刺史，未至鎭，病卒，時年四十五。
叔祖 田子
田子，字敬光，雲子弟也。從高祖克京城，進平京邑，參鎭軍軍事，封營道縣五等侯。義熙五年，高祖北伐鮮卑。田子領偏師，與龍驤將軍孟龍符爲前鋒。慕容超屯臨朐以距大軍，龍符戰沒，田子力戰破之。及盧循逼京邑，高祖遣田子與建威將軍孫季高由海道襲廣州，加振武將軍。循黨徐道覆還保始興，田子復與右將軍劉藩同共攻討。循尋還廣州圍季高，田子慮季高孤危，謂藩曰：「廣州城雖險固，本是賊之巢穴。今循還圍之，或有內變。且季高衆力寡弱，不能持久。若使賊還據此，凶勢復振。下官與季高同履艱難，泛滄海，於萬死之中，克平廣州，豈可坐視危逼，不相拯救。」於是率軍南還，比至，賊已收其散卒，還圍廣州。季高單守危迫，聞田子忽至，大喜。田子乃背水結陳，身率先士卒，一戰破之。於是推鋒追討，又破循於蒼梧、鬱林、寧浦。還至廣州，而季高病死。既兵荒之後，山賊競出，攻沒城郭，殺害長吏。田子隨宜討伐，旬日平殄。刺史褚叔度至[4]，乃還京師。除太尉參軍、振武將軍、淮陵內史，賜爵都鄕侯。復參世子征虜軍事，將軍、內史如故。八年，從討劉毅。十一年，復從討司馬休之，領別軍，與征虜將軍趙倫之，參征虜軍事、振武將軍、扶風太守。
十二年，高祖北伐，田子與順陽太守傅宏之各領別軍，從武關入，屯據青泥。姚泓欲自禦大軍，慮田子襲其後，欲先平田子，然後傾國東出。乃率步軍數萬，奄至青泥。田子本爲疑兵，所領裁數百，欲擊之。傅宏之曰：「彼衆我寡，難可與敵。」田子曰：「師貴用奇，不必在衆。」宏之猶固執，田子曰：「衆寡相傾，勢不兩立。若使賊圍既固，人情喪沮，事便去矣。及其未整，薄之必克，所謂先人有奪人之志也。」便獨率所領鼓而進。合圍數重，田子撫慰士卒曰：「諸君捐親戚，棄墳墓，出矢石之間，正希今日耳。封侯之業，其在此乎！」乃棄糧毀舍，躬勒士卒，前後奮擊，所向摧陷。所領江東勇士，便習短兵，鼓噪奔之，賊衆一時潰散，所殺萬餘人，得泓僞乘輿服御。高祖表言曰：「參征虜軍事、振武將軍、扶風太守沈田子，率領勁鋭，背城電激，身先士卒，勇冠戎陳，奮寡對衆，所向必摧，自辰及未，斬馘千數。泓喪旗棄衆，奔還霸西，咸陽空盡，義徒四合，清蕩餘燼，勢在跂踵。」天子慰勞高祖曰：「逋寇阻隘，晏安假日，舉斧函谷，規延王誅，群師勤王，將離寒暑。公躬秉鈇鉞，棱威首塗，戎略載脂，則郊壘疊卷，崤陝甫踐，則潼塞開扃。姚泓窘逼，棄城送死，藍田偏師，覆之霸川，甲首成林，俘獲蔽野，僞首奔迸，華、戎雲集，積紀逋寇，旦夕夷殄。」長安既平，高祖燕於文昌殿，舉酒賜田子曰：「咸陽之平，卿之功也。」即以咸陽相賞。田子謝曰：「咸陽之平，此實聖略所振，武臣效節，田子何力之有。」即授咸陽、始平二郡太守。大軍既還，桂陽公義真留鎭長安，以田子爲安西中兵參軍、龍驤將軍、始平太守。時佛佛來寇，田子與安西司馬王鎭惡俱出北地禦之。初，高祖將還，田子及傅宏之等竝以鎭惡家在關中，不可保信，屢言之高祖。高祖曰：「今留卿文武將士精兵萬人。彼若欲爲不善，正足自滅耳。勿復多言。」及俱出北地，論者謂鎭惡欲盡殺諸南人，以數千人送義真南還[5]，因據關中反叛。田子與宏之謀，矯高祖令誅之，竝力破佛佛，安關中，然後南還謝罪。田子宗人沈敬仁驍果有勇力，田子於宏之營內請鎭惡計事，使敬仁於坐殺之，率左右數十人自歸義真。長史王修收殺田子於長安槀倉門外，是歳，義熙十四年正月十五日也。時年三十六。田子初以功應封，因此事寢。高祖表天子，以田子卒發狂易，不深罪也。無子，弟林子以第二子亮爲後。
亮，字道明，清操好學，善屬文。未弱冠，州辟從事。會稽太守孟顗在郡不法，亮糾劾免官，又言災異，轉西曹主簿。時三吳水淹，穀貴民饑，刺史彭城王義康使立議以救民急，亮議以：「東土災荒，民凋榖踴，富民蓄米，日成其價。宜班下所在，隱其虛實，令積蓄之家，聽留一年儲，餘皆勒使糶貨，爲制平價，此所謂常道行於百世，權宜用於一時也。又緣淮歳豐，邑富地穰，麥既已登，黍粟行就，可析其估賦，仍就交市，三吳饑民，即以貸給，使強壯轉運，以贍老弱。且酒有喉脣之利，而非餐餌所資，尤宜禁斷，以息遊費。」即竝施行。
世祖出鎭歷陽，行參征虜軍事。民有盜發塚者，罪所近村民，與符伍遭劫不赴救同坐。亮議曰：
又啟太祖陳府事曰：「伏見西府兵士，或年幾八十，而猶伏隸；或年始七歳，而已從役。衰耗之體，氣用湮微，兒弱之軀，肌膚未實，而使伏勤昏稚，騖苦傾晩，於理既薄，爲益實輕。書制休老以六十爲限，役少以十五爲制，若力不周務，故當粗存優減。」詔曰：「前已令卿兄改革，尋值遷回，竟是不施行耶？今更敕西府也。」時營創城府，功課嚴促，亮又陳之曰：「經始城宇，莫非造創，基築既廣，夫課又嚴，不計其勞，苟務其速，以歳月之事，求不日之成。比見役人未明上作，閉鼓乃休，呈課既多，理有不逮。至於息日，拘備關限，方涉暑雨，多有死病，頃日所承，亦頗有逃逸。竊惟此既內藩，事殊外鎭，撫蒞之宜，無繫早晩。若得少寬其工課，稍均其優劇，徒隸既苦，易以悅加，考其卒功，廢闕無幾。臣聞不居其職，不謀其事，庖割有主，尸不越樽，豈臣疏小，所當預議。但臣泳恩歳厚，服義累世，苟是所懷，忘其常體。」詔答曰：「啟之甚佳。此亦由來常患，比屢敕之，猶復如此，甚爲無理。近復令孟休宣旨，想當不同，卿比可密觀其優劇也。」始興王濬臨揚州，復爲主簿、秣陵令，善擿奸伏，有非必禽。太祖稱其能，入爲尚書都官郎。
襄陽地接邊關，江左來未有皇子重鎭。元嘉二十二年，世祖出爲撫軍將軍、雍州刺史。天子甚留心，以舊宛比接二關，咫尺崤、陝，蓋襄陽之北捍，且表裏彊蠻，盤帶疆場，以亮爲南陽太守，加揚武將軍。邊蠻畏服，皆納賦調，有數村狡猾，亮悉誅之。遣吏巡行諸縣，孤寡老疾不能自存者，皆就蠲養，耆年老齒，歳時有餼。時儒學崇建，亮開置庠序，訓授生徒。民多發塚，竝婚嫁違法，皆嚴爲條禁。郡界有古時石堨，蕪廢歳久，亮籤世祖修治之，曰：「施生興業，首教農畝，立民崇政，訓本播穡，故能殷邦康俗，禮節用成。頃北洛侵蕪，南宛雕毀，獫狁肆凶。犬夷充疆，遠肅烽驛，近虞郊閈，遂使沃衍弗井，巨防莫修，窘力輟耕，闕於分地，凶荒無待，流冗及今。禮化孚內，威禁清外，斯實去盜修畎，昭農緒稼之時，弘圖廣務，拓土祈年之日。殿下降心育物，振民復古，且方提封榛棘，綏入殊荒。竊見郡境有舊石堨，區野腴潤，實爲神皋，而蕪決稍積，久廢其利，凡管所見，謂宜創立。昔文翁守官，起沃成產，偉連撫民，開奧增業，惠昭二邦，庸列兩漢。雖效政圖功，不見所絶，聯事惟忝，憂同職同。」□□□□□□□□□□□□□□□□又修治馬人陂，民獲其利。在任四年，遷南譙王義宣司空中兵參軍。詔曰：「陝西心膂須才，故授卿此職。」隨王誕鎭襄陽，復爲後軍中兵，領義成太守。亮蒞官清約，爲太祖所嘉，賜以車馬服玩，前後累積。毎遠方貢獻絶國勳器，輒班賚焉。又賜書二千卷。二十七年，卒官，時年四十七。所著詩、賦、頌、贊、三言、誄、哀辭、祭告請雨文、樂府、挽歌、連珠、教記、白事、箋、表、籤、議一百八十九首。
祖 林子
林子，字敬士，田子弟也。少有大度，年數歳，隨王父在京口。王恭見而奇之，曰：「此兒王子師之流也。」與衆人共見遺寶，咸爭趨之，林子直去不顧。年十三，遇家禍，時雖逃竄，而哀號晝夜不絶聲。王母謂之曰：「汝當忍死彊視，何爲空自殄絶。」林子曰：「家門酷橫，無復假日之心，直以至讎未復，故且苟存爾。」一門既陷妖黨，兄弟竝應從誅，逃伏草澤，常慮及禍，而沈預家甚彊富，志相陷滅。林子與諸兄晝藏夜出，即貨所居宅，營墓葬父祖諸叔，凡六喪，儉而有禮。時生業已盡，老弱甚多，東土饑荒，易子而食，外迫國網，內畏彊讎，沈伏山草，無所投厝。時孫恩屢出會稽，諸將東討者相續，劉牢之、高素之放縱其下，虜暴縱橫，獨高祖軍政嚴明，無所侵犯。林子乃自歸曰：「妖賊擾亂，僕一門悉被驅逼，父祖諸叔，同罹禍難，猶復偷生天壤者，正以仇讎未復，親老漂寄爾。今日見將軍伐惡旌善，是有道之師，謹率老弱，歸罪請命。」因流涕哽咽，三軍爲之感動。高祖甚奇之，謂曰：「君既是國家罪人，彊讎又在鄕里，唯當見隨還京，可得無恙。」乃載以別船，遂盡室移京口，高祖分宅給焉。博覽衆書，留心文義，從高祖克京城，進平都邑。時年十八，身長七尺五寸。沈預慮林子爲害，常被甲持戈。至是林子與兄田子還東報讎。五月夏節日至，預正大集會，子弟盈堂，林子兄弟挺身直入，斬預首，男女無長幼悉屠之，以預首祭父、祖墓。仍爲本郡所命，劉毅又板爲冠軍參軍[8]，竝不就。林子以家門荼蓼，無復仕心，高祖敦逼，至彌年不起。及高祖爲揚州，辟爲從事，謂曰：「卿何由遂得不仕。頃年相申，欲令萬物見卿此心爾。」固辭不得已，然後就職，領建熙令，封資中縣五等侯，時年二十一。
義熙五年，從伐鮮卑，行參鎭軍軍事。大軍於臨朐交戰，賊遣虎班突騎馳軍後，林子率精勇東西奮擊，皆大破之。慕容超退守廣固，復與劉敬宣攻其西隅。廣固既平，而盧循奄至。初，循之下也，廣固未拔，循潛遣使結林子及宗人叔長。林子即密白高祖，叔長不以聞，反以循旨動林子。叔長素驍果，高祖以超未平，隱之，還至廣固，乃誅叔長。謂林子曰：「昔魏武在官渡，汝兗之士，多懷貳心，唯李通獨斷大義，古今一也。」循至蔡州，貴遊之徒，皆議還徙，唯林子請移家京邑，高祖怪而問之，對曰：「耿純盡室從戎，李典舉宗居魏。林子雖才非古人，實受恩深重。」高祖稱善久之。
林子時領別軍於石頭，屢戰摧寇。循毎戰無功，乃僞揚聲當悉衆於白石步上，而設伏於南岸，故大軍初起白石，留林子與徐赤特斷拒查浦[9]。林子乃進計曰：「此言妖詐，未必有實，宜深爲之防。」高祖曰：「石頭城險，且淮柵甚固，留卿在後[10]，足以守之。」大軍既去，賊果上，赤特將擊之。林子曰：「賊聲往白石，而屢來挑戰，其情狀可知矣。賊養鋭待期，而吾衆不盈二旅，難以有功。今距守此險，足以自固。若賊僞計不立，大軍尋反，君何患焉？」赤特曰：「今賊悉衆向白石，留者必皆羸老，以鋭卒擊之，無不破也。」便鼓噪而出，賊伏兵齊發，赤特軍果敗，棄軍奔北岸；林子率軍收赤特散兵，進戰，摧破之。徐道覆乃更上鋭卒，沿塘數里。林子策之曰：「賊沿塘結陣，戰者不過一隊。今我據其津而厄其要，彼雖鋭師數里，不敢過而東必也。」於是乃斷塘而鬥。久之，會朱齡石救至，與林子竝勢，賊乃散走。大軍至自白石，殺赤特以殉，以林子參中軍軍事。
從征劉毅，轉參太尉軍事。十一年，復從討司馬休之。高祖毎征討，林子輒摧鋒居前，雖有營部，至於宵夕，輒敕還內侍。賊黨郭亮之招集蠻衆，屯據武陵，武陵太守王鎭惡出奔[11]，林子率軍討之，斬亮之於七里澗，納鎭惡。武陵既平，復討魯軌於石城，軌棄衆奔襄陽，復追躡之。襄陽既定，權留守江陵。十二年，高祖領平北將軍，林子以太尉參軍，復參平北軍事。其冬，高祖伐羌，復參征西軍事，悉署三府中兵，加建武將軍，統軍爲前鋒，從汴入河。
時襄邑降人董神虎有義兵千餘人，高祖欲綏懷初附，即板爲太尉參軍，加揚武將軍，領兵從戎。林子率神虎攻倉垣，克之，神虎伐其功，徑還襄邑。林子軍次襄邑，即殺神虎而撫其衆。時僞建威將軍、河北太守薛帛先據解縣，林子至，馳往襲之，帛棄軍奔關中，林子收其兵糧。僞并州刺史、河東太守尹昭據蒲阪，林子於陝城與冠軍檀道濟同攻蒲阪，龍驤王鎭惡攻潼關。姚泓聞大軍至，遣僞東平公姚紹爭據潼關。林子謂道濟曰：「今蒲阪城堅池深，不可旬日而克，攻之則士卒傷，守之則引日久，不如棄之，還援潼關。且潼關天阻，所謂形勝之地，鎭惡孤軍，勢危力屈。若使姚紹據之，則難圖也。及其未至，當竝力爭之。若潼關事捷，尹昭可不戰而服。」[12]道濟從之。既至，紹舉關右之衆，設重圍圍林子及道濟、鎭惡等。
時懸師深入，糧輸艱遠，三軍疑阻，莫有固志。道濟議欲渡河避其鋒，或欲棄捐輜重，還赴高祖。林子按劍曰：「相公勤王，志清六合，許洛已平，關右將定，事之濟否，所係前鋒。今捨已捷之形，棄垂成之業，大軍尚遠，賊衆方盛，雖欲求還，豈可復得。下官受命前驅，誓在盡命，今日之事，自爲將軍辦之。然二三君子，或同業艱難，或荷恩罔極，以此退撓，亦何以見相公旗鼓耶！」塞井焚舍，示無全志，率麾下數百人犯其西北。紹衆小靡，乘其亂而薄之，紹乃大潰，俘虜以千數，悉獲紹器械資實。時諸將破賊，皆多其首級，而林子獻捷書至，毎以實聞，高祖問其故，林子曰：「夫王者之師，本有征無戰，豈可復增張虛獲，以自誇誕。國淵以事實見賞，魏尚以盈級受罰，此亦前事之師表，後乘之良轍也。」高祖曰：「乃所望於卿也。」
初，紹退走，還保定城，留僞武衞將軍姚鸞精兵守險。林子銜枚夜襲，即屠其城，劓鸞而坑其衆。高祖賜書曰：「頻再破賊，慶快無譬。既屢摧破，想不復久爾。」紹復遣撫軍將軍姚贊將兵屯河上，絶水道。贊壘塹未立，林子邀擊，連破之，贊輕騎得脫，衆皆奔敗。紹又遣長史領軍將軍姚伯子、寧朔將軍安鸞、護軍姚默騾、平遠將軍河東太守唐小方率衆三萬，屯據九泉[13]，憑河固險，以絶糧援。高祖以通津阻要，兵糧所急，復遣林子爭據河源。林子率太尉行參軍嚴綱、竺靈秀卷甲進討，累戰，大破之，即斬伯子、默騾、小方三級，所俘馘及驢馬器械甚多。所虜獲三千餘人，悉以還紹，使知王師之弘。兵糧兼儲，三軍鼓行而西矣。或曰：「彼去國遠鬥，其鋒不可當。」林子白高祖曰：「姚紹氣蓋關右，而力以勢屈，外兵屢敗，衰亡協兆，但恐㐫命先盡，不得以釁齊斧爾。」尋紹〔疽發背死。高祖以林子言驗，乃賜書曰：「姚紹〕忽死[14]，可謂天誅。」於是贊統後事，鳩集餘衆，復襲林子。林子率師禦之，旗鼓未交，一時披潰，贊輕騎遁走。既連戰皆捷，士馬旌旗甚盛，高祖賜書勸勉，竝致縑帛肴漿。
高祖至閿鄕，姚泓掃境內之民，屯兵堯柳。時田子自武關北入，屯軍藍田，泓自率大衆攻之。高祖慮衆寡不敵，遣林子步自秦嶺，以相接援。比至，泓已摧破，兄弟復共追討，泓乃舉衆奔霸西。田子欲窮追，進取長安，林子止之，曰：「往取長安，如指掌爾。復克賊城，便爲獨平一國，不賞之功也。」田子乃止。復參相國事，總任如前。林子威聲遠聞，三輔震動，關中豪右，望風請附。西州人李焉等竝求立功，孫妲羌雜夷及姚泓親屬，盡相率歸林子。高祖以林子綏略有方，頻賜書褒美，竝令深慰納之。長安既平，殘羌十餘萬口，西奔隴上，林子追討至寡婦水，轉鬥達於槐里，克之，俘獲萬計。
大軍東歸，林子領水軍於石門，以爲聲援。還至，〔朝議欲授以一州八〕郡[15]，高祖器其才智，不使出也。故出仕以來，便管軍要，自非戎軍所指[16]，未嘗外典焉。後太祖出鎭荊州，議以林子及謝晦爲蕃佐，高祖曰：「吾不可頓無二人，林子行則晦不宜出。」乃以林子爲西郎中兵參軍，領新興太守。林子思議弘深，有所陳畫，高祖未嘗不稱善。大軍還至彭城，林子以行役既久，士有歸心，深陳事宜，竝言：「聖王所以戒慎祗肅，非以崇威立武，實乃經國長民，宜廣建蕃屏，崇嚴宿衞。」高祖深相詶納[17]。俄而謝翼謀反，高祖歎曰：「林子之見，何其明也。」太祖進號鎭西，隨府轉，加建威將軍、河東太守。時高祖以二虜侵擾，復欲親戎，林子固諫，高祖答曰：「吾輒當不復自行。」
高祖踐阼，以佐命功，封漢壽縣伯，食邑六百戸，固讓，不許。傅亮與林子書曰：「班爵疇勳，歷代常典，封賞之發，簡自帝心。主上委寄之懷，實參休否，誠心所期，同國榮戚，政復是卿諸人共弘建內外爾。足下雖存挹退，豈得獨爲君子邪！」除府諮議參軍，將軍、太守如故。尋召暫下，以中兵局事副録事參軍王華。上以林子清公勤儉，賞賜重疊，皆散於親故。家無餘財，未嘗問生產之事，中表孤貧悉歸焉。遭母憂，還東葬，乘輿躬幸，信使相望。葬畢，詔曰：「軍國多務，內外須才，前鎭西諮議、建威將軍、河東太守沈林子，不得遂其情事，可起輔國將軍。」林子固辭，不許，賜墨詔，朔望不復還朝，毎軍國大事，輒詢問焉。時領軍將軍謝晦任當國政，晦毎疾寧，輒攝林子代之。林子居喪至孝，高祖深相憂湣。頃之有疾，上以林子孝性，不欲使哭泣減損，逼與入省，日夕撫慰。敕諸公曰：「其至性過人，卿等數慰視之。」小差乃出。上尋不豫，被敕入侍醫藥，會疾動還外。
永初三年，薨，時年四十六。群公知上深相矜重，恐以實啟，必有損慟，毎見呼問，輒答疾病還家，或有中旨，亦假爲其答。高祖尋崩，竟不知也。賜東園秘器，朝服一具，衣一襲，錢二十萬，布二百匹。詔曰：「故輔國將軍沈林子，器懷真審，忠績允著，才志未遂，傷悼在懷。可追贈征虜將軍。」有司率常典也。元嘉二十五年，諡曰懷伯。
林子簡泰廉靖，不交接世務，義讓之美，著於閨門，雖在戎旅，語不及軍事。所著詩、賦、贊、三言、箴、祭文、樂府、表、箋、書記、白事、啟事、論、老子一百二十一首。太祖後讀林子集，歎息曰：「此人作公，應繼王太保。」子邵嗣。
邵，字道輝，美風姿，涉獵文史。襲爵，駙馬都尉、奉朝請。太祖以舊恩召見，入拜，便流涕，太祖亦悲不自勝。會彊弩將軍缺，上詔録尚書彭城王義康曰：「沈邵人身不惡，吾與林子周旋異常，可以補選。」〈事見宋文帝中詔〉於是拜彊弩將軍。出爲鍾離太守，在郡有惠政，夾淮人民慕其化，遠近莫不投集。郡先無市，時江夏王義恭爲南兗州，啟太祖置立焉。〈事見宋文帝中詔〉義恭又啟太祖曰：「盱眙太守劉顯真求自解説，邵往蒞任有績，彰於民聽，若重授盱眙，足爲良二千石。」上不許，曰：「其願還經年，方復作此流遷，必當大罔罔也。」〈事見宋文帝中詔。〉上敕州辟邵弟亮，邵以從弟正蚤孤，乞移恩於正，上嘉而許之。在任六年，入爲衡陽王義季右軍中兵參軍。始興王濬初開後軍府，又爲中兵。義季在江陵，安西府中兵久缺，啟太祖求人，上答曰：「稱意才難得。沈邵雖未經軍事，既是腹心，作鍾離郡，及在後軍府，房中甚修理，或欲遣之。」其事不果〈事見宋文帝中詔〉。入爲通直郎。
時上多行幸，還或侵夜，邵啟事陳論，即爲簡出。前後密陳政要，上皆納用之，深相寵待，晨夕兼侍，毎出遊，或敕同輦。時車駕祀南郊，特詔邵兼侍中負璽，代真官陪乘。大將軍彭城王義康出鎭豫章，申謨爲中兵參軍，掌城防之任，廬陵王紹爲江州，以邵爲南中郎府録事參軍，行府州事，事未行，會謨丁艱，邵代謨爲大將軍中兵，加寧朔將軍〈事見宋文帝中詔〉。邵南行，上遂相任委，不復選代，仍兼録事，領城局。後義康被廢，邵改爲廬陵王紹南中郎參軍，將軍如故。義康徙安成，邵復以本號爲安成相。在郡以寬和恩信，爲南土所懷。郡民王孚有學業，志行見稱州里，邵蒞任未幾，而孚卒，邵贈以孝廉，板教曰：「前文學主簿王孚，行潔業淳，棄華息競，志學修道，老而彌篤。方授右職，不幸暴亡，可假孝廉檄，薦以特牲。緬想延陵，以遂本懷。」邵慰恤孤老，勸課農桑，前後累蒙賞賜。邵疾病，使命累續，遣御醫上藥，異味遠珍，金帛衣裘，相望不絶。元嘉二十六年，卒，時年四十三。上甚相痛悼。
子侃嗣，官至山陽王休祐驃騎中兵參軍、南沛郡太守。侃卒，子整應襲爵，齊受禪，國除。
璞，字道真，林子少子也。童孺時，神意閑審，有異於衆。太祖問林子：「聞君小兒器質不凡，甚欲相識。」林子令璞進見，太祖奇璞應對，謂林子曰：「此非常兒。」年十許歳，智度便有大成之姿，好學不倦，善屬文，時有憶識之功。尤練究萬事，經耳過目，人莫能欺之。居家精理，姻族資賴。弱冠，吳興太守王韶之再命，不就。張邵臨郡，又命爲主簿，除南平王左常侍。太祖引見，謂曰：「吾昔以弱年出蕃，卿家以親要見輔，今日之授，意在不薄。王家之事，一以相委，勿以國官乖清塗爲罔罔也。」
元嘉十七年，始興王濬爲揚州刺史，寵愛殊異，以爲主簿。時順陽范曄爲長史，行州事。曄性頗疏，太祖召璞謂曰：「神畿之政，既不易理。濬以弱年臨州，萬物皆屬耳目，賞罰得失，特宜詳慎。范曄性疏，必多不同。卿腹心所寄，當密以在意。彼雖行事，其實委卿也。」璞以任遇既深，乃夙夜匪懈，其有所懷，輒以密啟，毎至施行，必從中出。曄正謂聖明留察，故深更恭慎，而莫見其際也。在職八年，神州大治，民無謗黷，璞有力焉。
二十二年，范曄坐事誅，於時濬雖曰親覽，州事一以付璞。太祖從容謂始興王曰：「沈璞奉時無纖介之失，在家有孝友之稱，學優才贍，文義可觀，而沈深守靜，不求名譽，甚佳。汝但應委之以事，乃宜引與晤對。」濬既素加賞遇，又敬奉此旨。璞嘗作舊宮賦，久而未畢，濬與璞疏曰：「卿常有速藻，舊宮何其淹耶？想行就爾。」璞因事陳答，辭義可觀。濬重教曰：「卿沈思淹日，向聊相敦問[18]，還白斐然，遂兼紙翰。昔曹植有言，下筆成章，良謂逸才贍藻，誇其辭説，以今況之，方知其信。執省躊躇，三復不已。吾遠慚楚元，門盈申、白之賓，近愧梁孝，庭列枚馬之客，欣恧交至，諒唯深矣。薄因末牘，以代一面。」又與主簿顧邁、孔道存書曰：「沈璞淹思逾歳，卿研慮數旬，瑰麗之美，信同在昔。向聊問之，而遠答累翰，辭藻豔逸，致慰良多。既欣股肱備此髦楚，還慚予躬無德而稱。復裁少字，宣志於璞，聊因尺紙，使卿等具知厥心。」〈此書真本猶存。〉濬年既長，璞固求辭事，上雖聽許，而意甚不悅。以璞爲濬始興國大農，尋除秣陵令。
時天下殷實，四方輻輳，京邑二縣，號爲難治。璞以清嚴制下，端平待物，奸吏斂手，猾民知懼。其閭里少年，博徒酒客，或財利爭鬬，妄相誣引，前後不能判者，璞皆知其名姓，及巧詐緣由，探擿是非，各標證據，或辨甲有以知乙，或驗東而西事自顯，莫不厭伏，有如神明。以疾去職。太祖厚加存問，賞賜甚厚。濬出爲南徐州，謂璞曰：「濬既出蕃，卿故當臥而護之。」與濬詔曰：「沈璞累年主簿，又經國卿，雖未嘗爲行佐，今故當正參軍耶。若爾，正當署餘曹，兼房任，不爾便宜行佐正署中兵，恐於選體如不多耳。」〈事見宋文帝中詔〉乃爲正佐。
俄遷宣威將軍、盱眙太守。時王師北伐，彭汴無虞。璞以彊寇對陣，事未可測，郡首淮隅，道當衝要，乃修城壘，濬重隍，聚材石[19]，積鹽米，爲不可勝之算。衆咸不同，朝旨亦謂爲過。俄而賊大越逸，索虜大帥托跋燾自率步騎數十萬，陵踐六州，京邑爲之騷懼，百守千城，莫不奔駭。腹心勸璞還京師，璞曰：「若賊大衆，不盼小城，故無所懼。若肉薄來攻，則成禽也。諸君何嘗見數十萬人聚在一處[20]，而不敗者。昆陽、合淝，前事之明驗。此是吾報國之秋，諸軍封侯之日。」衆既見璞神色不異，老幼在焉，人情乃定。收集得二千精手，謂諸將曰：「足矣。但恐賊不過爾。」賊既濟淮，諸軍將帥毛熙祚、胡崇之、臧澄之等[21]，爲虜所覆，無不殄盡，唯輔國將軍臧質挺身走，收散卒千餘人來向城。衆謂璞曰：「若不攻則無所事衆，若其來也，城中止可容見力爾，地狹人多，鮮不爲患。且敵衆我寡，人所共知，雖云攻守不同，故當粗量彊弱，知難而退，亦用兵之要。若以質衆法能退敵完城者，則全功不在我[22]，若宜避賊歸都，會資舟楫，則更相蹂踐，正足爲患。今閉門勿受，不亦可乎！」璞歎曰：「不然。賊不能登城，爲諸君保之。舟楫之計，固已久息。賊之殘害，古今之未有，屠剝之刑，衆所共見，其中有福者，不過得驅還北國作奴婢爾。彼雖烏合，寧不憚此耶！所謂『同舟而濟，胡越不患異心』也。今人多則退速，人少則退遲，吾寧欲專功緩賊乎！」乃命開門納質。質見城隍阻固，人情輯和，鮭米豐盛，器械山積，大喜，衆皆稱萬歳。及賊至，四面蟻集攻城，璞與質隨宜應拒，攻守三旬，殄其太半，燾乃遁走。有議欲追之者，璞曰：「今兵士不多，又非素附，雖固守有餘未可以言戰也。但可整舟艫，示若欲渡岸者，以速其走計，不須實行。」咸以爲然。
臧質以璞城主，使自上露板。璞性謙虛，推功於質。既不自上，質露板亦不及焉。太祖嘉璞功效，遣中使深相褒美。太祖又別詔曰：「近者險急，老弱殊當憂迫耶。念卿爾時，難爲心想。百姓流轉已還，此遣部運尋至，委卿量所贍濟也。」始興王濬亦與璞書曰：「狡虜狂凶，自送近服，僞將即斃，酋長傷殘，實天威所喪，卿諸人忠勇之效也。吾式遏無素，致境蕪民瘠，負乘之愧，允當其責。近乞退謝愆，不蒙垂許，故以報卿。」宣城太守王僧達書與璞曰：「足下何如，想館舍平安[23]，士馬無恙。離析有時，音旨無日，憂詠沈吟，增其勞望。間者獯獫扈橫，掠剝邊鄙，郵販絶塵，坰介靡達，瞻江盼淮，眇然千里。吾聞涇陽梗棘，伊滑薦遁，鳥集弦絶，患深自古。承知乃昔寇苦城境，勝胄朝餐，伍甲宵舍，烽鼓交警，羽鏑驟合。而足下砥兵礪伍，總厲豪彥，師請一奮，氓無貳情。遂能固孤城，覆嚴對，陷死地，覿生光，古之田孫，何以尚茲。商驛始通，粗知梗概，崇贊膽智，嘉賀文猛，甚善甚善。吾近以戎暴橫斥，規效情命，收龜落簪，星舍京里，既獲遄至，胡馬卷跡，支離沾德，復繼前緒，行葦之歡，實協初慮。但乖塗重隔，顧增慨涕，比恆疾臥，憂委兼疊，裁書送想，無斁久懷。」
征還，淮南太守，賞賜豐厚，日夕宴見。朝士有言璞功者，上曰：「臧質姻戚，又年位在前，盱眙元功，當以歸之。沈璞毎以謙自牧，唯恐賞之居前，此士燮之意也。」時中書郎缺，尚書令何尚之領吏部，舉璞及謝莊、陸展，事不行。〈事見文帝中詔。凡中詔今悉在台，猶法書典書也。〉
三十年，元凶弑立，璞乃號泣曰：「一門蒙殊常之恩，而逢若斯之運，悠悠上天，此何人哉！」日夜憂歎，以至動疾。會二凶逼令送老弱還都，璞性篤孝，尋聞尊老應幽執，輒哽咽不自勝，疾遂增篤，不堪遠迎，世祖義軍至界首，方得致身。先是，琅邪顏竣欲與璞交，不酬其意，竣以致恨。及世祖將至都，方有讒説以璞奉迎之晩，橫罹世難，時年三十八。所著賦、頌、贊、祭文、誄、七、吊、四五言詩、箋、表，皆遇亂零失，今所餘詩筆雜文凡二十首。璞有子曰約[24]。
伯玉，字德潤，虔子子也。溫恭有行業，能爲文章。少除世祖武陵國侍郎，轉右常侍，南中郎行參軍，自國入府，以文義見知，文章多見世祖集。世祖踐阼，除員外散騎郎，不拜。左衞顏竣請爲司馬。出補句容令，在縣有能名。復爲江夏王義恭太宰行參軍，與奉朝請謝超宗、何法盛校書東宮，復爲餘姚令，還爲衞尉丞。世祖舊臣故佐，普皆升顯，伯玉自守私門，朔望未嘗問訊。顏師伯、戴法興等竝有蕃邸之舊，一不造問，由是官次不進。上以伯玉容狀似畫圖仲尼像，常呼爲孔丘。舊制，車駕出行，衞尉丞直門，常戎服。張永謂伯玉曰：「此職乖卿志。」王景文亦與伯玉有舊，常陪輦出，指伯玉白上：「孔丘奇形容。」上於是特聽伯玉直門服玄衣。出爲晉安王子勳前軍行參軍，侍子勳讀書。隨府轉鎭軍行佐。
前廢帝時，王景文領選，謂子勳典簽沈光祖曰：「鄧琬一旦爲長史行事，沈伯玉先帝在蕃□佐，今猶不改，民生定不應佳。」戴法興聞景文此言，乃轉伯玉爲參軍事。子勳初起兵，轉府功曹。及即僞位，以爲中書侍郎。初，伯玉爲衞尉丞，太宗爲衞尉，共事甚美。及子勳敗，伯玉下獄，見原，猶以在南無誠，被責，除南䑓御史，尋轉武陵國詹事，又轉大農，母老解職。貧薄理盡，閑臥一室，自非吊省親舊，不嘗出門。司徒袁粲、司空褚淵深相知賞，選爲永世令，轉在永興，皆有能名。後廢帝元徽三年，卒，時年五十七。伯玉性至孝，奉親有聞，未嘗妄取於人，有物輒散之知故。溫雅有風味，和而能辨，與人共事，皆爲深交。
弟仲玉，泰始末，爲甯朔長史、蜀郡太守。益州刺史劉亮卒，仲玉行府州事。巴西李承明爲亂，仲玉遣司馬王天生討平之。廢帝詔以爲安成王撫軍中兵參軍，加建威將軍。沈攸之請爲征西諮議，未拜，卒。