武昌王渾字休淵，文帝第十子也。
元嘉二十四年，年九歲，封汝陰王，食邑二千戶。為後軍將軍，加散騎常侍。索虜南寇，破汝陰郡，徙渾為武昌王。少而凶戾，嘗出石頭，怨左右人，拔防身刀斫之。[18]元凶弒立，以為中書令。山陵夕，臝身露頭，往散騎省戲，因彎弓射通直郎周朗，中其枕，以為笑樂。世祖即位，授征虜將軍、南彭城東海二郡太守，出鎮京口。
孝建元年，遷使持節、監雍梁南北秦四州荊州之竟陵隨二郡諸軍事、寧蠻校尉、雍州刺史，將軍如故。渾至鎮，與左右人作文檄，自號楚王，號年為永光元年，[19]備置百官，以為戲笑。長史王翼之得其手迹，封呈世祖。上使有司奏免為庶人，下太常，絕其屬籍，徙付始安郡。上遣員外散騎侍郎戴明寶詰渾曰：「我與汝親則同氣，義則君臣，遣任西蕃，以同盤石，云何一旦反欲見圖？文檄處分，事迹炳然，不忠不義，乃可至此。豈唯天道助順，逆志難充，如其凶圖獲逞，天下誰當相容，前事不遠，足為鑑戒。加以頻歲釁難，非起外人，唯應相與厲精，以固七百。汝忽復構此，良可悲惋。國雖有典，我亦何忍極法，好自將養，以保松、喬之壽。」逼令自殺，即葬襄陽，時年十七。大明四年，聽還葬母江太妃墓次。太宗即位，追封為武昌縣侯。[20]
王翼之字季弼，琅邪臨沂人，晉黃門侍郎徽之孫也。官至御史中丞，會稽太守，廣州刺史。諡曰肅子。