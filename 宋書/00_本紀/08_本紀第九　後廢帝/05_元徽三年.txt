三年春正月辛巳，車駕親祠南郊、明堂。
三月丙寅，河南王遣使獻方物。己巳，以車騎將軍張敬兒為雍州刺史。其日，京師大水，遣尚書郎官長檢行賑賜。
閏月戊戌，詔曰：「頃民俗滋弊，國度未殷，歲時屢騫，編戶不給。且邊虞尚警，徭費彌繁，永言夕惕，寢興增疚。思弘豐耗之制，以惇約素之風，庶偫蓄拯民，以康治道。太官珍膳，御府麗服，諸所供擬，一皆減撤，可詳為其格，務從簡衷。」
夏四月，遣尚書郎到諸州檢括民戶，窮老尤貧者，蠲除課調；丁壯猶有生業，隨宜寬申；貲財足以充限者，督令洗畢。丙戌，車駕幸中堂聽訟。
六月癸未，北國使至。兼司徒袁粲、尚書令褚淵並固讓。
秋七月庚戌，以粲為尚書令。壬戌，以給事黃門侍郎劉懷珍為豫州刺史。
八月庚子，[9]加護軍將軍褚淵中書監。
九月丙辰，征西大將軍河南王吐谷渾拾夤進號車騎大將軍。
冬十月丙戌，高麗國遣使獻方物。
十二月乙丑，以冠軍將軍姚道和為司州刺史。