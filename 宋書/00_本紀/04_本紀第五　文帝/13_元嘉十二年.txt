十二年春正月辛酉，大赦天下。辛未，車駕親祠南郊。癸酉，封黃龍國主馮弘為燕王。
夏四月乙酉，[14]尚書僕射殷景仁加中護軍。丙辰，詔曰：「周宗以寧，實由多士，漢室之隆，亦資得人。朕寐寤樂賢，為日已久，而則哲難階，明揚莫効。用令遺才在野，管庫虛朝，永懷前載，慚德深矣。夫舉爾所知，宣尼之篤訓，貢士任官，先代之成准。便可宣敕內外，各有薦舉。當依方銓引，以觀厥用。」是夜，京都地震。
六月，丹陽、淮南、吳興、義興大水，京邑乘船。己酉，以徐豫南兗三州、會稽宣城二郡米數百萬斛賜五郡遭水民。是月，斷酒。師子國遣使獻方物。
秋七月辛酉，[15]闍婆娑達國、扶南國並遣使獻方物。
八月壬申，於益州立南晉壽、南新巴、北巴西三郡。[16]乙亥，原遭水郡諸逋負。
九月，蜀郡賊張尋為寇。
冬十一月，以右軍行參軍苟道覆為交州刺史。