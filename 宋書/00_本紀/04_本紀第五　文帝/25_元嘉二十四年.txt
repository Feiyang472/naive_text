二十四年春正月甲戌，大赦天下，文武賜位一等。繫囚降宥，諸逋負寬減各有差。孤老、六疾不能自存，人賜穀五斛。蠲建康、秣陵二縣今年田租之半。
三月壬申，護軍將軍趙伯符遷職。
夏五月甲戌，青州刺史杜坦加冀州刺史。
六月，京邑疫癘，丙戌，使郡縣及營署部司，普加履行，給以醫藥。是月，以貨貴，制大錢一當兩。
秋七月乙卯，以林邑所獲金銀寶物，班賚各有差。
八月乙未，征北大將軍、徐州刺史衡陽王義季薨。癸卯，以南兗州刺史劉義賓為徐州刺史。
九月己未，以中領軍沈演之為領軍將軍。辛未，以太子詹事徐湛之為南兗州刺史。
冬十月壬午，豫章胡誕世反，殺太守桓隆之，前交州刺史檀和之南還至豫章，因討平之。壬辰，以建平王宏為中護軍。
十一月甲寅，立第十皇子渾為汝陰王。