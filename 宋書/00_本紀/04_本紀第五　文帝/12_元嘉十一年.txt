十一年春正月，亡命馬大玄羣黨數百人寇泰山，[13]州郡討平之。
二月癸酉，以交阯太守李耽之為交州刺史。
夏四月，梁、秦二州刺史蕭思話破氐楊難當，梁州平。
五月丁卯，曲赦梁、南秦二州劍閣北。戊寅，以大沮渠茂虔為征西大將軍、涼州刺史。
是月，京邑大水。
六月丁未，省魏郡。
是歲，林邑國、扶南國、訶羅單國遣使獻方物。