二十年春正月，於臺城東西開萬春、千秋二門。
二月甲戌，江州刺史庾登之為中護軍。庚申，[28]以廬陵王紹為江州刺史。仇池為索虜所沒。甲申，車駕於白下閱武。
三月辛亥，安西將軍、荊州刺史衡陽王義季進號征西大將軍。以巴西、梓潼二郡太守申坦為梁、南秦二州刺史。
夏四月甲午，立第六皇子誕為廣陵王。
五月癸丑，中護軍庾登之卒。
秋七月癸丑，以楊文德為征西將軍、北秦州刺史，封武都王。辛酉，以南蠻校尉蕭思話為雍州刺史。甲子，前雍州刺史劉真道、梁南秦二州刺史裴方明有罪，下獄死。
八月癸未，以廷尉陶愍祖為廣州刺史。
冬十二月庚午，以始興內史檀和之為交州刺史。壬午，詔曰：「國以民為本，民以食為天。故一夫輟稼，饑者必及。倉廩既實，禮節以興。自頃在所貧罄，家無宿積。賦役暫偏，則人懷愁墊；歲或不稔，而病乏比室。誠由政德弗孚，以臻斯弊；抑亦耕桑未廣，地利多遺。宰守微化導之方，萌庶忘勤分之義。永言弘濟，明發載懷。雖制令亟下，終莫懲勸，而坐望滋殖，庸可致乎。有司其班宣舊條，務盡敦課。遊食之徒，咸令附業，考覈勤惰，行其誅賞，觀察能殿，嚴加黜陟。古者躬耕帝籍，敬供粢盛，仰瞻前王，思遵令典。便可量處千畝，考卜元辰。朕當親率百辟，致禮郊甸，庶幾誠素，將被斯民。」
是歲，河西國、高麗國、百濟國、倭國並遣使獻方物。
是歲，諸州郡水旱傷稼，民大饑。遣使開倉賑卹，給賜糧種。