十九年正月乙巳，詔曰：「夫所因者本，聖哲之遠教；本立化成，斆學之為貴。故詔以三德，崇以四術，用能納諸義方，致之軌度。盛王聖世，[26]咸必由之。永初受命，憲章弘遠，將陶鈞庶品，混一殊風，有詔典司，大啟庠序，而頻遘屯夷，未及修建。永瞻前猷，思敷鴻烈。今方隅乂寧，戎夏慕嚮，廣訓冑子，實維時務。便可式遵成規，闡揚景業。」
夏四月甲戌，以久疾愈，始奉礿祠，[27]大赦天下。
五月庚寅，梁秦二州刺史劉真道、龍驤將軍裴方明破氐楊難當，仇池平。
閏月，京邑雨水；丁巳，遣使巡行賑卹。
六月壬午，以大沮渠無諱為征西大將軍、涼州刺史。
秋七月，以梁、秦二州刺史劉真道為雍州刺史，龍驤將軍裴方明為梁、南秦二州刺史。甲戌晦，日有蝕之。
冬十月甲申，芮芮國遣使獻方物。己亥，以晉寧太守周萬歲為寧州刺史。
十二月丙申，詔曰：「冑子始集，學業方興。自微言泯絕，逝將千祀，感事思人，意有慨然。奉聖之胤，可速議繼襲。於先廟地，特為營造，依舊給祠置令，四時饗祀。闕里往經寇亂，黌校殘毀，并下魯郡修復學舍，採召生徒。昔之賢哲及一介之善，猶或衞其丘壟，禁其芻牧，況尼父德表生民，功被百代，而墳塋荒蕪，荊棘弗翦。可蠲墓側數戶，以掌洒掃。」魯郡上民孔景等五戶居近孔子墓側，蠲其課役，供給洒掃，并種松栢六百株。
是歲，婆皇國遣使獻方物。