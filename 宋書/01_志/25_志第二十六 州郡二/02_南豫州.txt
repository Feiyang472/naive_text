南豫州刺史，晉江左胡寇強盛，豫部殲覆，元帝永昌元年，刺史祖約始自譙城退還壽春。成帝咸和四年，僑立豫州，庾亮為刺史，治蕪湖。咸康四年，毛寶為刺史，治邾城。六年，荊州刺史庾翼鎮武昌，領豫州。八年，庾懌為刺史，又鎮蕪湖。穆帝永和元年，刺史趙胤鎮牛渚。二年，刺史謝尚鎮蕪湖；四年，進壽春；九年，尚又鎮歷陽；十一年，進馬頭。升平元年，刺史謝奕戍譙。哀帝隆和元年，刺史袁真自譙退守壽春。簡文咸安元年，刺〔史桓熙戍歷陽。孝武寧康元年，刺〕史桓沖戍姑孰。[1]太元十年，刺史朱序戍馬頭。十二年，刺史桓石虔戍歷陽。安帝義熙二年，刺史劉毅戍姑孰。宋武帝欲開拓河南，綏定豫土，[2]九年，割揚州大江以西、大雷以北，悉屬豫州，豫基址因此而立。十三年，刺史劉義慶鎮壽陽。永初三年，[3]分淮東為南豫州，治歷陽；淮西為豫州。[4]文帝元嘉七年〔合二豫州為一，十六年又分，二十二年又合，孝武大明三年〕又分。[5]五年，割揚州之淮南、宣城又屬焉。徙治姑孰。明帝泰始二年又合，而以淮南、宣城還揚州。九月又分，還治歷陽。三年五月，又合。四年，以揚州之淮南、宣城為南豫州，治宣城，[6]五年罷。時自淮以西，悉沒寇矣。七年，復分歷陽、淮陰、南譙、南兗州之臨江立南豫州。泰豫元年，以南汝陰度屬豫州，豫州之廬江度屬南豫州。按淮東自永初至于大明，便為南豫，雖乍有離合，而分立居多。爰自泰始甫失淮西，復於淮東分立兩豫。今南豫以淮東為境，不復於此更列二州，覽者按此以淮東為境，推尋便自得泰始兩豫分域也。徐志領郡十三，縣六十一。戶三萬七千六百二，口二十一萬九千五百。今領郡十九，[7]縣九十一。去京都水一百六十。
歷陽太守，晉惠帝永興元年，分淮南立，屬揚州，安帝割屬豫州。永初郡國唯有歷陽、烏江、龍亢三縣，何、徐又有酇、雍丘二縣。今領縣五。戶三千一百五十六，口一萬九千四百七十。
南譙太守，〈譙郡別見。〉晉孝武太元中，於淮南僑立郡縣，後割地成實土。太康地志、永初郡國又有酇縣，[9]何、徐無。今領縣六。戶四千四百三十二，口二萬二千三百五十八。去州水五百四十，陸一百七十。去京都水七百，陸五百。
廬江太守，漢文帝十六年，[10]分淮南國立。光武建武十三年，又省六安國以併焉。領縣三。戶一千九百九，口一萬一千九百九十七。去州水二千七百二十，陸四百七十。去京都水一千一百，陸六百三十一。
南汝陰太守，〈汝陰郡別見。〉江左立。領縣五。戶二千七百一，口一萬九千五百八十五。去州陸三百。去京都水一千，陸五百三十。
汝陰令，〈別見。〉所治即二漢、晉合肥縣，後省。
南梁太守，〈梁郡別見。〉晉孝武太元中，僑立於淮南，安帝始有淮南故地，屬徐州。武帝永初二年，還南豫，孝武大明六年廢屬西豫，改名淮南，八年復舊。永初郡國又有虞、陽夏、安豐三縣，[11]〈並別見。〉何、徐無安豐，又有義昌而並無寧陵縣。今領縣九。戶六千二百一十二，口四萬二千七百五十四。去州水一千八百，陸五百。去京都水一千七百，陸七百。
晉熙太守，晉安帝分廬江立。領縣五。戶一千五百二十一，口七千四百九十七。去州陸八百，無水。去京都水一千二百，無陸。
弋陽太守，本縣名，屬汝南，魏文帝分立。領縣六。[14]戶三千二百七十五，口二萬四千二百六十二。去州陸一千一百，去京都水〈闕〉
安豐太守，魏文帝分廬江立。江左僑立，晉安帝省為縣，屬弋陽，宋末復立。
汝南太守。〈別見。〉
新蔡太守。〈別見。〉
陳郡太守，[16]〈別見。〉永初郡國無萇平、谷陽而有扶溝，〈別見。〉何無陽夏、扶溝，徐無陽夏。
南頓太守，[19]〈別見。〉帖治陳郡。
潁川太守。〈別見。〉
西汝陰太守，永初郡國、何、徐並無此郡。
汝陽太守。〈別見。〉
陳留太守，〈別見。〉永初郡國無浚儀、封丘而有酸棗，何、徐無封丘、尉氏。
南陳左郡太守，少帝景平中省此郡，以宋民度屬南梁、汝陰郡，而永初郡國無，未詳。孝建二年以蠻戶復立。分赤官左縣為蓼城左縣。領縣二。樂〈疑〉大明八年，省郡，即名為縣，屬陳左縣。[20]
邊城左郡太守，文帝元嘉二十五年，以豫部蠻民立茹由、樂安、光城、雩婁、史水、開化、邊城七縣，[21]屬弋陽郡。徐志有邊城郡，領雩婁、史水、開化、邊城四縣。[22]大明八年復省為縣，屬弋陽，後復立。領縣四。戶四百一十七，口二千四百七十九。
光城左郡太守，永初郡國、何、徐並無。按起居注，大明八年，省光城左郡為縣屬弋陽，[23]疑是大明中分弋陽所立。八年復省，後復立。