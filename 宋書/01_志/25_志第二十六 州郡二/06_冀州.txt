冀州刺史，江左立南冀州，後省。義熙中更立，治青州，又省。文帝元嘉九年，又分青州立，治歷城，[47]割土置郡縣。領郡九，縣五十。戶三萬八千七十六，口一十八萬一千一。去京都陸二千四百。
廣川太守，本縣名，屬信都，地理志不言始立。景帝二年，以為廣川國，宣帝甘露三年復。明帝更名樂安，安帝延光中，改曰安平，晉武帝太康五年，又改為長樂。廣川縣，前漢屬信都，後漢屬清河，魏屬勃海，晉還清河。何志，廣川江左所立。又有蓨縣〈前漢屬信都，後漢、晉屬勃海。〉而無廣川。孝武大明元年，省廣川之棗強、〈前漢屬清河，後漢、晉江左無。〉勃海之浮陽、高城〈並漢舊縣。〉立廣川縣，非舊廣川縣也。屬廣川郡。領縣四。戶三千二百五十，口二萬三千六百一十四。去州陸一百六十。去京都陸一千九百八十。
平原太守，漢高帝立。舊屬青州，魏、晉屬冀州。領縣八。戶五千九百一十三，口二萬九千二百六十七。
清河太守，漢立，桓帝建和二年，改曰甘陵，魏復舊。何有重合縣。〈別見。〉領縣七。戶三千七百九十四，口二萬九千二百七十四。去州一百一十。去京都陸一千八百。
樂陵太守，晉武帝分平原立。舊屬青州，今來屬。領縣五。戶三千一百三，口一萬六千六百六十一。去州一百四十。去京都陸一千八百。
魏郡太守，漢高帝立。二漢屬冀州，魏、晉屬司隸，江左屢省置，宋孝武又僑立，何無。領縣八。戶六千四百五，口三萬三千六百八十二。
河間太守，漢文帝二年，分趙立。江左屢省置，宋孝武又僑立，何無。領縣六。戶二千七百八十一，口一萬七千七百七。
樂城令，漢舊縣。
頓丘太守，〈別見。〉江左屢省置，孝武又僑立，何無。領縣四。戶一千二百三十八，口三千八百五十一。
高陽太守，高陽，前漢縣名，屬涿，後漢屬河間。晉武帝泰始元年，分涿為范陽，又屬焉。後又分范陽為高陽。江左屢省置，孝武又僑立，何無。領縣五。戶二千二百九十七，口一萬四千七百二十五。
勃海太守，漢高帝立，屬幽州，後漢、晉屬冀州。江左省置，孝武又僑立，何無。領縣三。戶一千九百五，口萬二千一百六十六。