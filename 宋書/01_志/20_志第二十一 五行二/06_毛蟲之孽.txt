晉武帝太康六年，南陽送兩足虎，此毛蟲之孽也。識者為其文曰：「武形有虧，金虎失儀，聖主應天，斯異何為。」言非亂也。京房易傳曰：「足少者，下不勝任也。」干寶曰：「虎者陰精，而居于陽。金獸也。南陽，火名也。金精入火，而失其形，王室亂之妖也。六，水數，言水數既極，火慝得作，而金受其敗也。至元康九年，始殺太子，距此十四年。二七十四，火始終相乘之數也。自帝受命，至愍懷之廢，凡三十五年。」
太康九年，荊州獻兩足玃。
太康七年十一月丙辰，四角獸見于河間，河間王顒獲以獻。角，兵象也。董仲舒以四角為四方之象。後河間王數連四方之兵，作為亂階，殆其應也。
晉懷帝永嘉五年，偃鼠出延陵，此毛蟲之孽也。郭景純筮之曰：「此郡東之縣，當有妖人欲稱制者，亦尋自死矣。」其後吳興徐馥作亂，殺太守袁琇，馥亦時滅，是其應也。
晉成帝咸和六年正月丁巳，會州郡秀孝於樂賢堂，有麏見於前，獲之。孫盛曰：「夫秀孝，天下之彥士，樂賢堂，所以樂養賢也。晉自喪亂以後，風教凌夷，秀無策試之才，孝乏四行之實。麏興於前，或斯故乎。」
晉哀帝隆和元年十月甲申，有麈入東海第。百姓讙言曰：「主入東海第。」識者怪之。及海西廢為東海王，先送此第。
晉孝武太元十三年四月癸巳，礿祠畢，有兔行廟堂上。兔，野物也，而集宗廟之堂，不祥莫甚焉。
宋文帝元嘉二十四年二月，雍州送六足麞，刺史武陵王表為祥瑞。此毛蟲之孽。
宋順帝昇明元年，象三頭度蔡洲，暴稻穀及園野。