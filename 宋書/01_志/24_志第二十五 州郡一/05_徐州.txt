徐州刺史，後漢治東海郯縣，魏、晉、宋治彭城。明帝世，淮北沒寇，僑立徐州，治鍾離。泰豫元年，移治東海朐。[28]後廢帝元徽元年，分南兗州之鍾離、豫州之馬頭，又分秦郡之頓丘、梁郡之穀熟、歷陽之酇，立新昌郡，置徐州，還治鍾離。今先列徐州舊郡於前，以新割係。舊領郡十二，縣三十四。戶二萬三千四百八十五，口十七萬五千九百六十七。今領郡三，縣九。彭城去京都水一千三百六十，陸一千。
彭城太守，漢高立為楚國，宣帝地節元年，改為彭城郡，黃龍元年，又為楚國，章帝還為彭城。領縣五。戶八千六百二十七，口四萬一千二百三十一。
沛郡太守，秦泗水郡，漢高更名。舊屬豫州，江左改配。領縣三。戶五千二百九，口二萬五千一百七十。去州陸六十。去京都一千。
下邳太守，前漢本臨淮郡，武帝立，明帝改為下邳。晉武帝分下邳之淮南為臨淮，而下邳如故。領縣三。戶三千九十九，口一萬六千八十八。去州水二百，陸一百八十。去京都水一千一百六十，陸八百。
蘭陵太守，晉惠帝元康元年，分東海立。領縣三。戶三千一百六十四，口一萬四千五百九十七。去州陸二百。去京都水一千六百，陸一千三百。
東海太守，秦郯郡，漢高更名。明帝失淮北，僑立青州於贛榆縣。泰始七年，又立東海縣屬東海郡，又割贛榆置鬱縣，立西海郡，並隸僑青州。領縣二。戶二千四百一十一，口一萬三千九百四十一。去州水一千，陸八百。去京都水一千，陸六百七十。
東莞太守，晉武帝泰始元年，分琅邪立。咸寧三年，復以合琅邪，太康十年復立。領縣三。戶八百八十七，口七千三百二十。去州陸七百。去京都水二千，陸一千四百。
東安太守，東安故縣名，前漢屬城陽，後漢屬琅邪，晉太康地志屬東莞，晉惠帝分東莞立。領縣三。戶一千二百八十五，口一萬七百五十五。去州陸七百。去京都陸一千三百。
琅邪太守，秦立。領縣二。戶一千八百一十八，口八千二百四十三。去州陸四百。去京都水一千五百，陸一千一百。
費令，前漢屬東海，後漢屬泰山，晉太康地志屬琅邪。
即丘令，前漢屬東海，後漢、晉太康地志屬琅邪。
淮陽太守，晉安帝義熙中土斷立。領縣四。戶二千八百五十五，口一萬五千三百六十三。去州水六百，陸五百。去京都水七百，陸五百五十。
陽平太守，陽平本縣名，屬東郡。魏分東郡及魏郡為陽平郡。故屬司州，流寓來配。永初郡國又有廩丘縣。〈別置。〉今領縣三。戶一千七百二十五，口一萬三千三百三十。
濟陰太守，漢景帝立，屬兗州。流寓徐土，因割地為境。領縣三。戶二千三百五，口一萬一千九百二十八。
北濟陰太守，孝武孝建元年昇立。領縣三。戶九百二十七，口三千八百十。
鍾離太守，本屬南兗州，晉安帝分立。案漢九江郡、晉淮南郡有鍾離縣，即此地也。領縣三。戶三千二百七十二，口一萬七千八百三十二。去京都陸六百二十，水一千三十。
馬頭太守，屬南豫州，故淮南當塗縣地，晉安帝立，因山形立名。領縣三。戶一千三百三十二，口一萬二千三百一十。去京都水一千七百五十，陸六百七十。
新昌太守，後廢帝元徽元年立。