芝草，王者慈仁則生。食之令人度世。
漢武帝元封二年，甘泉宮內產芝，九莖連葉。
漢宣帝元康四年，金芝九莖，產于函德殿銅池中。
漢明帝永平十七年春，芝生前殿。
漢桓帝建和元年四月，芝草生中黃藏府。
宋從帝昇明二年，宣城山中生紫芝一株，在所獲以獻。
明月珠，王者不盡介鱗之物則出。
漢高后景帝時，會稽人朱仲獻三寸四寸珠。
漢章帝元和中，郡國獻明珠。
巨鬯，三禺之禾，一稃二米，王者宗廟修則出。
黃帝時，南夷乘白鹿來獻鬯。
漢章帝元和中，秬秠生郡國。
華平，其枝正平，王者有德則生。德剛則仰，德弱則低。
漢章帝元和中，華平生郡國。