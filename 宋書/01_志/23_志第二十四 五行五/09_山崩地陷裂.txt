吳孫權赤烏十年三八月，丹楊、句容及故鄣、寧國諸山崩，鴻水溢。按劉向說，「山，陽，君也；水，陰，民也。天戒若曰，君道崩壞，百姓將失其所也」。與春秋梁山崩，漢齊、楚眾山發水同事也。「夫三代命祀，祭不越望，吉凶禍福，不是過也」。吳雖帝，其實列國，災發丹楊，其天意矣。國主山川，山崩川竭，亡之徵也。後二年而權薨，薨二十六年而吳亡。
魏元帝咸熙二年二月，太行山崩。此魏亡之徵也。其冬，晉有天下。
晉武帝泰始三年三月戊子，太行山崩。
泰始四年七月，泰山崩，墜三里。此晉之咎徵也。至帝晏駕，而祿去王室，懷、愍淪胥於北，元帝中興於南，是其應也。京房易傳曰：「自上下者為崩，厥應泰山之石顛而下，聖王受命，人君虜。」
晉武帝太康五年丙午，宣帝廟地陷。
太康六年三月，南安新興縣山崩，涌水出。
太康七年七月，朱提之大瀘山崩，震壞郡舍；陰平之仇池崖隕。
太康八年七月，大雨。殿前地陷，方五尺，深數丈。
晉惠帝元康四年五月壬子，地陷，方三十丈，殺人。史闕其處。
元康四年八月，居庸地裂，廣三十丈，長百三十丈，水出殺人。
晉孝懷帝永嘉元年三月，洛陽東北步廣里地陷。
永嘉二年八月乙亥，[26]鄄城城無故自壞七十餘丈，司馬越惡之，遷于濮陽。此見沴之異也。越卒陵上，終亦受禍。
永嘉三年七月戊辰，當陽地裂三所，所廣三丈，長二百餘步。京房易傳曰：「地坼裂者，臣下分離，不肯相從也。」其後司馬越、苟晞交惡，四方牧伯莫不離散，王室遂亡。
永嘉三年十月，宜都夷道山崩。
永嘉四年四月，湘東酃黑石山崩。
晉元帝太興四年八月，常山崩，水出，滹沱盈溢，大木傾拔。
晉成帝咸和四年十月，柴桑廬山西北崖崩。十二月，劉胤為郭默所殺。
晉惠帝元康九年六月夜，暴雷雨。賈謐齋屋柱陷入地，壓謐牀帳。此木沴土，土失其性，不能載也。明年，謐誅。
晉惠帝光熙元年五月，范陽地然，可以爨。此火沴土也。是時禮樂征伐自諸侯出。
晉安帝義熙八年三月壬寅，山陰有聲如雷，地陷深廣各四尺。
義熙十年五月戊寅，西明門地穿，涌水出，毀門扇及限。[27]此水沴土也。
五行傳曰：「皇之不極，是謂不建。厥咎眊，厥罰恒陰，厥極弱。時則有射妖，時則有龍蛇之孽，時則有馬禍，時則有下人伐上之痾，時則有日月亂行，星辰逆行。」