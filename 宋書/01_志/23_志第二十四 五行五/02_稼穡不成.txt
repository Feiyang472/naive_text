吳孫晧時，嘗歲無水旱，苗稼豐美，而實不成，百姓以饑，闔境皆然，連歲不已。吳人以為傷露，非也。按劉向春秋說曰：「水旱當書，不書水旱，而曰大無麥禾者，[1]土氣不養，稼穡不成。」此其義也。晧初遷都武昌，尋還建業，又起新館，綴飾珠玉，壯麗過甚，破壞諸宮，增修苑囿，犯暑妨農，官民疲怠。月令，「季夏不可以興土功」。晧皆冒之。此治宮室飾臺榭之罰，與春秋魯莊公三築臺同應也。班固曰：「無水旱之災，而草木百穀不熟，皆為稼穡不成。」
晉穆帝永和十年，三麥不登，至關西亦然。自去秋至是夏，無水旱，無麥者，如劉向說也。又俗云，「多苗而不實為傷」，又其義也。