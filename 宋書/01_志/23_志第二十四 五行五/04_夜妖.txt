魏高貴鄉公正元二年閏正月戊戌，[14]大風晦暝，行者皆頓伏。近夜妖也。劉向曰：「正晝而暝，陰為陽，臣制君也。」時晉景王討毋丘儉，是日始發。
魏元帝景元三年十月，京都大震，晝晦。此夜妖也。班固曰：「夜妖者，雲風並起而杳冥，故與常風同象也。」劉向春秋說云：「天戒若曰，勿使大夫世官，將令專事，冥晦。明年，魯季友卒，果世官而公室卑矣。」魏見此妖，[15]晉有天下之應也。
晉孝武帝太元十三年十二月乙未，大風晦暝。其後帝崩，而諸侯違命，干戈內侮，權奪於元顯，禍成於桓玄。是其應也。