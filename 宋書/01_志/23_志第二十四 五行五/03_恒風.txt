魏齊王正始九年十一月，大風數十日，發屋折樹；十二月戊子晦，尤甚，動太極東閣。
魏齊王嘉平元年正月壬辰朔，[2]西北大風，發屋折木，昏塵蔽天。按管輅說此為時刑，大風，執政之憂也。是時曹爽區瞀自專，驕僭過度，天戒數見，終不改革。此思心不叡，恒風之罰也。後踰旬而爽等滅。京房易傳曰：「眾逆同志，至德乃潛，厥異風。其風也，行不解，物不長，雨小而傷。政悖德隱，茲謂亂。厥風先風不雨，大風暴起，發屋折木。守義不進，茲謂眊。厥風與雲俱起，折五穀莖。臣易上政，茲謂不順。厥風大飈發屋。賦斂不理，茲謂禍。厥風絕經紀，止即溫，溫即蟲。侯專封，茲謂不統。厥風疾而樹不搖，穀不成。辟不思道利，茲謂無澤。厥風不搖木，旱無雲，傷禾。公常於利，茲謂亂。厥風微而溫，生蟲蝗，害五穀。棄正作淫，茲謂惑。厥風溫，螟蟲起，害有益人之物。侯不朝，茲謂叛。厥風無恒，地變赤，雨殺人。」
吳孫權太元元年八月朔，大風，江海涌溢，平地水深八尺，拔高陵樹二株，石碑磋動，吳城兩門飛落。按華覈對，役繁賦重，區瞀不叡之罰也。明年，權薨。
吳孫亮建興元年十二月丙申，大風震電。是歲，魏遣大眾三道來攻，諸葛恪破其東興軍，二軍亦退。明年，恪又攻新城，喪眾太半，還伏誅。
吳孫休永安元年十一月甲午，風四轉五，復蒙霧連日。是時孫綝一門五侯，權傾吳主，風霧之災，與漢五侯、丁、傅同應也。十二月丁卯夜，又大風，發木揚沙。明日，綝誅。
晉武帝泰始五年五月辛卯朔，廣平大風折木。
晉武帝咸寧元年五月，下邳、廣陵大風，壞千餘家，折樹木。
咸寧元年五月甲申，廣陵、司吾、下邳大風折木。
咸寧三年八月，河間大風折木。
晉武帝太康二年五月，濟南大風，折木傷麥。
太康二年六月，高平大風折木，發壞邸閣四十餘區。
太康八年六月，郡國八大風。
太康九年正月，京都風雹，發屋拔木。後二年，宮車晏駕。
晉惠帝元康四年六月，大風雨拔樹。
元康五年四月庚寅夜，暴風，城東渠波浪；七月，下邳大風，壞廬舍；九月，雁門、新興、太原、上黨災風傷稼。明年，氐、羌反叛，大兵西討。
元康九年六月，飈風吹賈謐朝服飛數百丈。明年，謐誅。
元康九年十一月甲子朔，京都連大風，發屋折木。十二月，太子廢。
晉惠帝永康元年二月，大風拔木。三月，愍懷被害。己卯，喪柩發許還洛，是日，大風雷電，幃蓋飛裂。
永康元年四月，張華第舍飈風折木，飛繒軸六七。是月，華遇害。
永康元年十一月戊午朔，大風從西北來，折木飛石。明年正月，趙王倫篡位。
晉惠帝永興元年正月癸酉，趙王倫祠太廟，[3]災風暴起，塵沙四合。其年四月，倫伏辜。
晉元帝永昌元年七月丙寅，大風拔木，屋瓦皆飛。
永昌元年八月，暴風壞屋，拔御道柳樹百餘株。其風縱橫無常，若風自八方來者。十一月，宮車晏駕。
晉成帝咸康四年三月壬辰，成都大風，發屋折木。四月，李壽襲殺李期。
晉康帝建元元年七月庚申，晉陵、吳郡災風。
晉穆帝升平元年八月丁未，策立皇后何氏。是日疾風。
升平五年正月戊戌朔，疾風。
晉海西公太和六年二月，大風迅急。
晉孝武帝寧康元年三月戊申朔，[4]暴風迅起，從丑上來，須臾轉從子上來，飛沙揚礫。
晉孝武帝太元元年二月乙丑朔，[5]暴風折木。
太元二年閏三月甲子朔，[6]暴風疾雨俱至，發屋折木。
太元二年六月，長安大風拔苻堅宮中樹。其後堅再南伐，身戮國亡。
太元四年八月乙未，暴風。
太元十二年正月壬子夜，[7]暴風。
太元十二年七月甲辰，[8]大風拔木。
太元十七年六月乙卯，[9]大風折木。
晉安帝元興二年二月甲辰，大風雨，大航門屋瓦飛落。明年，桓玄篡位，由此門入。
元興三年正月，[10]桓玄遊大航南，飄風飛其䡟輗蓋。三月，玄敗。
元興三年五月，江陵大風折木。是月，桓玄敗於崢嶸洲，身亦屠裂。
元興三年十一月丁酉，大風，江陵多死者。[11]
晉安帝義熙四年十一月辛卯朔，西北疾風起。
義熙五年閏十月丁亥，大風發屋。明年，盧循至蔡洲。
義熙六年五月壬申，大風拔北郊樹，樹幾百年也。琅邪、揚州二射堂倒壞。是日，盧循大艦漂沒。甲戌，又風，發屋折木。是冬，王師南討。[12]
義熙十年四月己丑朔，大風拔木。
義熙十年六月辛亥，大風拔木。明年，西討司馬休之。
宋少帝景平二年正月癸亥朔旦，暴風發殿庭，會席翻揚數十丈。[13]五月，帝廢。
文帝元嘉二十六年二月庚申，壽陽驟雨，有回風雲霧，廣三十許步，從南來，至城西回散滅。當其衝者，室屋樹木摧倒。
元嘉二十九年三月，大風，拔木飛瓦。
元嘉三十年正月，大風拔木，雨凍殺牛馬，雷電晦冥。二月，宮車晏駕。
孝武帝大明七年，風吹初寧陵隧口左標折。鍾山通天臺新成，飛倒，散落山澗。明年閏五月，帝崩。
前廢帝永光元年正月乙未朔，京邑大風。
明帝泰始二年三月丙申，京邑大風。
泰始二年四月甲子，京邑大風。
泰始二年五月丁未，京邑大風。
泰始二年五月己酉，京邑大風。
泰始二年九月乙巳，京邑大風。
後廢帝元徽二年七月甲子，京邑大風。
元徽三年三月丁卯，京邑大風。
元徽三年六月甲戌，京邑大風。
元徽四年十一月辛卯，京邑大風。
元徽五年三月庚寅，京邑大風，發屋折木。
元徽五年六月甲寅，京邑大風。