郢州刺史，魏文帝黃初三年，以荊州江北諸郡為郢州，其年罷并荊，非今地。吳又立郢州。孝武孝建元年，分荊州之江夏、竟陵、隨、武陵、天門，湘州之巴陵，江州之武昌，豫州之西陽，又以南郡之州陵、監利二縣度屬巴陵，立郢州。天門後還荊。領郡六，縣三十九。戶二萬九千四百六十九，口十五萬八千五百八十七。去京都水二千一百。
江夏太守，漢高帝立，本屬荊州。永初郡國及何志並治安陸，此後治夏口。又有安陸、曲陵，曲後別郡。[14]領縣七。戶五千七十二，口二萬三千八百一十。
竟陵太守，晉惠帝元康九年，分江夏西界立。何志又有宋縣，徐無。領縣六。戶八千五百九十一，口四萬四千三百七十五。去州水一千四百。去京都水三千四百。
武陵太守，前漢地理志，高帝立。續漢郡國志云，秦昭王立，名黔中郡，高帝五年更名。本屬荊州。領縣十。戶五千九十，口三萬七千五百五十五。去州水一千。去京都水三千。
巴陵太守，文帝元嘉十六年，分長沙之巴陵、蒲圻、下雋，江夏之沙陽四縣立，屬湘州，孝武孝建元年，割南郡之監利、州陵度江夏，[18]屬郢州。二年，又度長寧之綏安屬巴陵。何志訖元嘉二十年，巴陵郡以十六年立，應在何志而闕。領縣四。戶五千一百八十七，口二萬五千三百一十六。去州水五百。去京都水二千五百。
武昌太守，晉起居注，太康元年，改江夏為武昌郡。領縣三。戶二千五百四十六，口一萬一千四百一十一。去京都水一千一百。
西陽太守，本縣名，二漢屬江夏，魏立弋陽郡，又屬焉。晉惠帝又分弋陽為西陽國，屬豫州，宋孝武孝建元年，度郢州，明帝泰始五年，又度豫，後又還郢。永初郡國、何、徐並有弋陽縣。今領縣十。戶二千九百八十三，口一萬六千一百二十。去州水二百八十。去京都水一千七百二十。