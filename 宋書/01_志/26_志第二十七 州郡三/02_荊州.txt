荊州刺史，漢治武陵漢壽，魏、晉治江陵，王敦治武昌，陶侃前治沔陽，後治武昌，王廙治江陵，庾亮治武昌，庾翼進襄陽，復還夏口，桓溫治江陵，桓沖治上明，王忱還江陵，[1]此後遂治江陵。宋初領郡三十一，後分南陽、順陽、襄陽、新野、竟陵為雍州，湘川十郡為湘州，江夏、武陵屬郢州，[2]隨郡、義陽屬司州，北義陽省，凡餘十一郡。文帝世，又立宋安左郡，領拓邊、綏慕、樂寧、慕化、仰澤、革音、歸德七縣，後省改。汶陽郡又度屬。今領郡十二，縣四十八。戶六萬五千六百四。去京都水三千三百八十。
南郡太守，秦立。漢高帝元年，為臨江國，景帝中二年復故。[3]晉武帝太康元年改曰新郡，尋復故。宋初領縣九，後州陵、監利度屬巴陵；旌陽文帝元嘉十八年省併枝江。二漢無旌陽，見晉太康地志，疑是吳所立。凡餘六縣。戶一萬四千五百四十四，口七萬五千八十七。
南平內史，吳南郡治江南，領江陵、華容諸縣。晉武帝太康元年，分南郡江南為南平郡，治作唐，後治江安。領縣四。戶一萬二千三百九十二，口四萬五千四十九。去州水二百五十。去京都水三千五百，無陸。
天門太守，吳孫休永安六年，分武陵立。充縣有松梁山，山有石，石開處數十丈，其高以努仰射不至，其上名「天門」，因此名郡。充縣後省。孝武孝建元年，度郢州，明帝泰始三年復舊。領縣四。戶三千一百九十五。去州水一千二百，陸六百。去京都水三千五百。
宜都太守，太康地志、王隱地道、何志並云吳分南郡立；張勃吳錄云劉備立。按吳志，呂蒙平南郡，據江陵，陸遜別取宜都，獲秭歸、枝江、夷道縣。初權與劉備分荊州，而南郡屬備，則是備分南郡立宜都，非吳立也。習鑿齒云，魏武平荊州，分南郡枝江以西為臨江郡，建安十五年，劉備改為宜都。領縣四。戶一千八百四十三，口三萬四千二百二十。去州水三百五十，無陸。去京都水三千七百三十。
巴東公相，譙周巴記云，初平元年，[5]荊州帳下司馬趙韙建議分巴郡諸縣安漢以下為永寧郡。建安六年，劉璋改永寧為巴東郡，[6]以涪陵縣分立丹興、漢葭二縣，立巴東屬國都尉，後為涪陵郡。晉太康地志，巴東屬梁州，惠帝太安二年度益州，穆帝永和初平蜀，度屬荊州。永初郡國志無巴渠、黽陽二縣。領縣七。戶一萬三千七百九十五，口四萬五千二百三十七。去州水一千三百。去京都水四千六百八十。
汶陽太守，何志新立。[9]先屬梁州，文帝元嘉十一年度。宋初有四縣，後省汶陽縣。今領三縣。戶九百五十八，口四千九百一十四。去州水七百，陸四百。去京都四千一百。
南義陽太守，〈義陽郡別見。〉晉末以義陽流民僑立。宋初有四縣，孝武孝建二年，以平陽縣併厥西。平陽本為郡，江左僑立。魏世分河東為平陽郡，晉末省為縣。[10]今領縣二。戶一千六百七，口九千七百四十一。
新興太守，魏志建安二十年，省雲中、定襄、五原、朔方四郡，郡立一縣，合為此郡，屬并州。晉江左僑立。宋初六縣，後省雲中，〈漢舊名，屬雲中。〉孝武孝建二年，又省九原縣〈漢舊名，屬五原。〉併定襄，宕渠〈流寓立。〉併廣牧。凡今領縣三。戶二千三百一，口九千五百八十四。
南河東太守，河東郡，秦立。晉成帝咸康三年，征西將軍庾亮以司州僑戶立。宋初八縣，孝武孝建二年，以廣戚〈前漢屬沛，後漢、晉太康地志屬彭城。江左流寓立。〉併聞喜，弘農、〈江左立僑郡，後併省為縣。〉臨汾併松滋，安邑併永安。〈臨汾、安邑漢舊名。臨汾後屬平陽。〉[11]今領縣四。戶二千四百二十三，口一萬四百八十七。去州水一百二十。去京都水三千五百。
建平太守，吳孫休永安三年，分宜都立，領信陵、興山、秭歸、沙渠四縣。晉又有建平都尉，領巫、北井、泰昌、建始四縣。晉武帝咸寧元年，改都尉為郡，於是吳、晉各有建平郡。太康元年吳平，併合。五年，省建始縣，後復立。永初郡國有南陵、建始、信陵、興山、永新、永寧、平樂七縣，今並無。按太康地志無南陵、永新、永寧、平樂、新鄉五縣，疑是江左所立。信陵、興山、沙渠，疑是吳立。建始，晉初所立也。領縣七。戶一千三百二十九，口二萬八百一十四。去州水陸一千。去京都水四千三百八十。
永寧太守，晉安帝僑立為長寧郡，宋明帝以名與文帝陵同，改為永寧。宋初五縣，後省綏安。[13]〈晉安帝立。〉孝武孝建二年後，以僮陽〈晉安帝立。〉併長寧，綏寧〈晉安帝立。〉併上黃。今領縣二。戶一千一百五十七，口四千二百七十四。去州陸六十。去京都三千四百三十。
武寧太守，晉安帝隆安五年，桓玄以沮、漳降蠻立。領縣二。戶九百五十八，口四千九百一十四。