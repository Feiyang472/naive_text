給事黃門侍郎，四人。與侍中俱掌門下眾事。[1]郊廟臨軒，則一人執麾。[2]漢百官表秦曰給事黃門，無員，掌侍從左右，漢因之。漢東京曰給事黃門侍郎，亦無員，掌侍從左右，關通中外，諸王朝見，則引王就坐。應劭曰：「每日莫向青瑣門拜，謂之夕郎。」史臣按劉向與子歆書曰：「黃門郎，顯處也。」然則前漢世已為黃門侍郎矣。董巴漢書曰：「禁門曰黃闥，中人主之，故號曰黃門令。」然則黃門郎給事黃闥之內，故曰黃門郎也。魏、晉以來員四人，秩六百石。
公車令，一人。掌受章奏。秦有公車司馬令，屬衛尉，漢因之，掌宮南闕門。凡吏民上章，四方貢獻，及徵詣公車者，皆掌之。晉江左以來，直云公車令。
太醫令，一人。丞一人。周官為醫師，秦為太醫令，至二漢屬少府。
太官令，一人。丞一人。周官為膳夫，秦為太官令，至漢屬少府。
驊騮廄丞，一人。漢西京為龍馬長，漢東京為未央廄令，魏為驊騮令。自公車令至此，隸侍中。
散騎常侍，四人。掌侍左右。秦置散騎，又置中常侍散騎，並乘輿車後。中常侍得入禁中。皆無員，並為加官。漢東京初省散騎，而中常侍因用宦者。魏文帝黃初初，置散騎，合於中常侍，謂之散騎常侍，始以孟達補之。久次者為祭酒散騎常侍，秩比二千石。
通直散騎常侍，四人。魏末散騎常侍又有在員外者，晉武帝使二人與散騎常侍通直，故謂之通直散騎常侍。晉江左置五人。
員外散騎常侍，魏末置，無員。
散騎侍郎，四人。魏初與散騎常侍同置。魏、晉散騎常侍、侍郎，與侍中、黃門侍郎共平尚書奏事，江左乃罷。
通直散騎侍郎，四人。初晉武帝置員外散騎侍郎四人，元帝使二人與散騎侍郎通直，故謂之通直散騎侍郎，後增為四人。
員外散騎侍郎，晉武帝置，無員。
給事中，無員。漢西京置。掌顧問應對，位次中常侍。漢東京省，魏世復置。
奉朝請，無員，亦不為官。漢東京罷省三公、外戚、宗室、諸侯，多奉朝請。奉朝請者，奉朝會請召而已。晉武帝亦以宗室外戚為奉車、駙馬、騎都尉，而奉朝請焉。元帝為晉王，以參軍為奉車都尉，掾、屬為駙馬都尉，行參軍、舍人為騎都尉，皆奉朝請。後省奉車、騎都尉，唯留駙馬都尉、奉朝請。永初已來，以奉朝請選雜，其尚主者唯拜駙馬都尉。三都尉並漢武帝置。孝建初，奉朝請省。駙馬都尉、三都尉秩比二千石。
中書令，一人。中書監，一人。[3]中書侍郎，四人。中書通事舍人，四人。漢武帝游宴後廷，[4]始使宦者典尚書事，謂之中書謁者，置令、僕射。元帝時，令弘恭，僕射石顯，秉勢用事，權傾內外。成帝改中書謁者令曰中謁者令，罷僕射。[5]漢東京省中謁者令。而有中官謁者令，非其職也。魏武帝為王，置祕書令，典尚書奏事，又其任也。文帝黃初初，改為中書令，又置監，及通事郎，次黃門郎。黃門郎已署事過，通事乃奉以入，為帝省讀書可。晉改曰中書侍郎，員四人。晉江左初，改中書侍郎曰通事郎，尋復為中書侍郎。晉初置舍人一人，通事一人。江左初，合舍人通事謂之通事舍人，掌呈奏案章。後省通事，中書差侍郎一人直西省，又掌詔命。宋初又置通事舍人，而侍郎之任輕矣。舍人直閤內，隸中書。其下有主事，本用武官，宋改用文吏。
祕書監，一人。祕書丞，一人。祕書郎，四人。漢桓帝延熹二年，置祕書監。皇甫規與張奐書云「從兄祕書它何動靜」是也。應劭漢官曰：「祕書監一人，六百石。」後省。魏武帝為魏王，置祕書令、祕書丞。祕書典尚書奏事。文帝黃初初，置中書令，典尚書奏事，而祕書改令為監。後欲以何楨為祕書丞，而祕書先自有丞，乃以楨為祕書右丞。[6]後省。掌蓺文圖籍。周官外史掌四方之志、三皇五帝之書，即其任也。漢西京圖籍所藏，有天祿、石渠、蘭臺、石室、延閣、廣內之府是也。[7]東京圖書在東觀。晉武帝以祕書并中書，省監，謂丞為中書祕書丞。惠帝復置著作郎一人，佐郎八人，掌國史。周世左史記事，右史記言，即其任也。漢東京圖籍在東觀，故使名儒碩學，著作東觀，撰述國史。著作之名，自此始也。魏世隸中書。晉武世，繆徵為中書著作郎。元康中，改隸祕書，後別自為省，而猶隸祕書。著作郎謂之大著作，專掌史任。晉制，著作佐郎始到職，必撰名臣傳一人。宋氏初，國朝始建，未有合撰者，此制遂替矣。