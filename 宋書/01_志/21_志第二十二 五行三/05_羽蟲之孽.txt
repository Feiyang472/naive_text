魏文帝黃初四年五月，有鵜鵠鳥集靈芝池。案劉向說，此羽蟲之孽，又青祥也。詔曰：「此詩人所謂汙澤者也。曹詩刺恭公遠君子，近小人。今豈有賢智之士，處于下位，否則斯鳥胡為而至哉？其博舉天下儁德茂才，獨行君子，以答曹人之刺。」於是楊彪、管寧之徒，咸見薦舉。此謂覩妖知懼者也。雖然不能優容亮直，而多溺偏私矣。京房易傳曰：「辟退有德，厥妖水鳥集于國井。」
黃初末，宮中有鷰生鷹，口爪俱赤。此與商紂、宋隱同象。
景初元年，又有鷰生鉅鷇於衞國涓桃里李蓋家。形若鷹，吻似燕。案劉向說，此羽蟲之孽，又赤眚也。高堂隆曰：「此魏室之大異，宜防鷹揚之臣於蕭牆之內。」其後晉宣王起，遂有魏室。
漢獻帝建安二十三年，禿鶖鳥集鄴宮文昌殿後池。明年，魏武王薨。
魏文帝黃初三年，又集雒陽芳林園池。七年，又集。其夏，文帝崩。景初末，又集芳林園池。前世再至，輒有大喪，帝惡之。其年，明帝崩。
蜀劉禪建興九年十月，江陽至江州有鳥從江南飛渡江北，不能達，墮水死者以千餘。是時諸葛亮連年動眾，志吞中夏，而終死渭南，所圖不遂。又諸將分爭，頗喪徒旅。鳥北飛不能達，墮水死，皆有其象也。亮竟不能過渭，又其應乎。此與漢、楚國烏鬭墮泗水觕類矣。
魏明帝青龍三年，戴鵀巢鉅鹿人張臶家。臶博學有高節，不應袁紹、高幹之命，魏太祖辟亦不至，優游嘉遁，門徒數百，太守王肅雅敬焉。時年百餘歲，謂門人曰：「戴鵀陽鳥，而巢于門陰，此凶祥也。」乃援琴歌詠，作詩一首，旬日而卒。按占，羽蟲之孽也。
魏明帝景初元年，陵霄閣始構，有鵲巢其上。鵲體白黑雜色。此羽蟲之孽，又白黑祥也。帝以問高堂隆，對曰：「詩云：『惟鵲有巢，惟鳩居之。』今興起宮室，而鵲來巢，此宮室未成，身不得居之之象。天意若曰，宮室未成，[6]將有它姓制御之，不可不深慮。」於是帝改容動色。
吳孫權赤烏十二年四月，有兩烏銜鵲墮東館。權使領丞相朱據燎鵲以祭。案劉歆說，此羽蟲之孽，又黑祥也。視不明，聽不聰之罰也。是時權意溢德衰，信讒好殺，二子將危，將相俱殆。覩妖不悟，加之以燎，昧道之甚者也。明年，太子和廢，魯王霸賜死，朱據左遷，陸議憂卒，是其應也。東館，典教之府，鵲墮東館，又天意乎。
吳孫權太元二年正月，封前太子和為南陽王，遣之長沙。有鵲巢其帆檣。和故宮僚聞之，皆憂慘，以為檣末傾危，非久安之象。是後果不得其死。
吳孫亮建興二年十一月，大鳥五見于春申。吳人以為鳳皇，明年，改元為五鳳。漢桓帝時，有五色大鳥。司馬彪云：「政治衰缺，無以致鳳，乃羽蟲孽耳。」孫亮未有德政，孫峻驕暴方甚，此與桓帝同事也。案瑞應圖，大鳥似鳳而為孽者非一，疑皆是也。
吳孫晧建衡三年，西苑言鳳皇集，以之改元。義同於亮。
晉武帝泰始四年八月，翟雉飛上閶闔門。趙倫既篡，洛陽得異鳥，莫能名。倫使人持出，周旋城邑匝以問人。積日，宮西有小兒見之，逆自言曰：「服留鳥翳。」持者即還白倫。倫使更求小兒。至，又見之，將入宮，密籠鳥，閉兒戶中。明日視，悉不見。此羽蟲之孽，又妖之甚者也。
趙倫篡位，有鶉入太極殿，雉集東堂。按太極、東堂，皆朝享聽政之所，而鶉、雉同日集之者，天意若曰，不當居此位也。詩云「鵲之疆疆，鶉之奔奔。人之無良，我以為君」。其此之謂乎。昔殷宗感雉雊，懼而修德，倫覩二物，曾不知戒，故至滅亡也。
晉孝懷帝永嘉元年二月，洛陽東北步廣里地陷，有鵝出，蒼色者飛翔沖天，白者止焉。此羽蟲之孽，又黑白祥也。董養曰：「步廣，周之狄泉，盟會地也。白者金色，蒼為胡象，其可盡言乎。」是後劉淵、石勒相繼擅華，懷、愍二帝淪滅非所。
晉孝懷帝世，周玘家有鵝在籠中，而頭斷籠外。玘亡後家誅。
晉明帝太寧三年八月庚戌，有鳥二，蒼黑色，翼廣一丈四尺。其一集司徒府，射而殺之；其一集市北家人舍，亦獲焉。此羽蟲之孽，又黑祥也。閏月戊子，帝崩。後有蘇峻、祖約之亂。
晉成帝咸和二年正月，有五鷗鳥集殿庭。此又白祥也。是時庾亮苟違眾謀，將召蘇峻，有言不從之咎，故白祥先見也。三年二月，峻果作亂，宮室焚毀，化為汙萊，其應也。
晉成帝咸康八年七月，白鷺集殿屋。是時康帝始即位，此不永之祥也。後涉再朞而帝崩。劉向曰：「野鳥入處，宮室將空。」張瓘在涼州正朝，放隹雀諸鳥，出手便死；左右放者悉飛去。
晉孝武帝太元十六年正月，鵲巢太極東頭鴟尾，又巢國子學堂西頭。十八年，東宮始成，十九年正月，鵲又巢其西門。此殆與魏景初同占。學堂，風教所聚；西門，金行之祥也。
晉安帝義熙三年，龍驤將軍朱猗戍壽陽。婢炊飯，忽有羣烏集竈，競來啄噉，婢驅逐不去。有獵狗咋殺烏鵲，餘者因共啄狗即死，又噉其肉，唯餘骨存。五年六月，猗死。
宋武帝永初三年，臨軒拜徐羨之為司空，百僚陪位，有二野鸛集太極鴟尾鳴呼。
少帝景平二年春，鸛巢太廟西鴟尾，驅去復還。
文帝元嘉二年春，有江鷗鳥數百，集太極殿前小階內。明年，誅徐羨之等。