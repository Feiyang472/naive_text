八年春正月庚辰，西南有紫雲見。
二月壬申，車騎大將軍、開府儀同三司吳明徹進位司空。丁丑，詔江東道太建五年以前租稅夏調逋在民間者，皆原之。
夏四月甲寅，詔曰：「元戎凱旋，群師振旅，旌功策賞，宜有饗宴。今月十七日，可幸樂遊苑，設絲竹之樂，大會文武。」己未，輿駕親祠太廟。
〔五月〕庚寅，[20]尚書左僕射王瑒卒。
六月癸丑，以雲麾將軍、廣州刺史長沙王叔堅為合州刺史，進號平北將軍。甲寅，以尚書右僕射陸繕為尚書左僕射，新除晉陵太守王克為尚書右僕射。
秋八月丁卯，以車騎大將軍、司空吳明徹為南兗州刺史。
九月戊戌，以皇子叔彪為淮南王。
冬十一月乙酉，以平南將軍、湘州刺史長沙王叔堅為平西將軍、郢州刺史。[21]丁酉，分江州晉熙、高唐、新蔡三郡為晉州。辛丑，以冠軍將軍廬陵王伯仁為中領軍。
十二月丁卯，以新除太子詹事徐陵為右光祿大夫。