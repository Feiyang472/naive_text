十三年春正月壬午，以車騎將軍、開府儀同三司淳于量為左光祿大夫；中權將軍、護軍將軍鄱陽王伯山即本號開府儀同三司；鎮右將軍、國子祭酒新安王伯固為揚州刺史；軍師將軍、尚書僕射晉安王伯恭為尚書左僕射；〔安〕右將軍、丹陽尹徐陵為中書監，領太子詹事；[34]吏部尚書袁憲為尚書右僕射。庚寅，以輕車將軍、衛尉卿宜都王叔明為南徐州刺史。
二月甲寅，詔賜司馬消難所部周大將軍田廣等封爵各有差。乙亥，輿駕親耕藉田。
夏四月乙巳，分衡州始興郡為東衡州，衡州為西衡州。
五月景辰，以前鎮西將軍樊毅為中護軍。
六月辛卯，以新除中護軍樊毅為護軍將軍。
秋九月癸亥，夜，大風至自西北，發屋拔樹，大雷震雹。
冬十月癸未，以散騎常侍、丹陽尹毛喜為吏部尚書，護軍將軍樊毅為鎮西將軍、荊州刺史。改鄱陽郡為吳州。壬寅，丹丹國遣使獻方物。
十二月辛巳，彗星見。己亥，以翊右將軍、衛尉卿沈恪為護軍將軍。