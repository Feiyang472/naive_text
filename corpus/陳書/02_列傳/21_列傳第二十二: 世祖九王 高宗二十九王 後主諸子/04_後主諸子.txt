後主二十二男：張貴妃生皇太子深、會稽王莊，孫姬生吳興王胤，高昭儀生南平王嶷，呂淑媛生永嘉王彥、邵陵王兢，龔貴嬪生南海王虔、錢塘王恬，張淑華生信義王祗，徐淑儀生東陽王恮，孔貴人生吳郡王蕃。其皇子總、觀、明、綱、統、沖、洽、縚、綽、威、辯十一人，並未及封。
皇太子
皇太子深字承源，後主第四子也。少聰惠，有志操，容止儼然，雖左右近侍，未嘗見其喜慍。以母張貴妃故，特為後主所愛。至德元年，封始安王，邑二千戶。尋為軍師將軍、揚州刺史，置佐史。禎明二年，皇太子胤廢，後主乃立深為皇太子。三年，隋師濟江，六軍敗績，隋將韓擒虎自南掖門入，百僚逃散。深時年十餘歲，閉閤而坐，舍人孔伯魚侍焉，隋軍排閤而入，深使宣令勞之曰「軍旅在途，不乃勞也」？軍人咸敬焉。其年入關。隋大業中為枹罕太守。
吳興王
吳興王胤字承業，後主長子也。太建五年二月乙丑生于東宮，母孫姬因產卒，沈皇后哀而養之，以為己子。時後主年長，未有胤嗣，高宗因命以為嫡孫，其日下詔曰：「皇孫初誕，國祚方熙，思與群臣，共同斯慶，內外文武賜帛各有差，為父後者賜爵一級。」十年，封為永康公。後主即位，立為皇太子。胤性聰敏，好學，執經肄業，終日不倦，博通大義，兼善屬文。至德三年，躬出太學講孝經，講畢，又釋奠於先聖先師。其日設金石之樂於太學，王公卿士及太學生並預宴。是時張貴妃、孔貴嬪並愛幸，沈皇后無寵，而近侍左右數於東宮往來，太子亦數使人至后所，後主疑其怨望，甚惡之。而張、孔二貴妃又日夜構成后及太子之短，孔範之徒又於外合成其事，禎明二年，廢為吳興王，仍加侍中、中衛將軍。三年入關，卒于長安。
南平王
南平王嶷字承嶽，後主第二子也。方正有器局，年數歲，風采舉動，有若成人。至德元年，立為南平王。尋除信武將軍、南琅邪彭城二郡太守，置佐史。遷揚州刺史，進號鎮南將軍。尋為使持節、都督郢荊湘三州諸軍事、征西將軍、郢州刺史。未行而隋軍濟江。禎明三年入關，卒于長安。
永嘉王
永嘉王彥字承懿，後主第三子也。至德元年，立為永嘉王。尋為忠武將軍，南徐州刺史，進號安南將軍。〔三五〕授散騎常侍、使持節、都督江巴東衡三州諸軍事、平南將軍、江州刺史。〔三六〕未行，隋師濟江。禎明三年入關。隋大業中為襄武令。
南海王
南海王虔字承恪，後主第五子也。至德元年，立為南海王。尋為武毅將軍，置佐史，進號軍師將軍。禎明二年，出為平北將軍、南徐州刺史。〔三七〕三年入關。隋大業中為涿令。
信義王
信義王祗字承敬，後主第六子也。至德元年，立為信義王。尋為壯武將軍，置佐史。授使持節、都督、智武將軍、琅邪彭城二郡太守。禎明三年入關。隋大業中為通議郎。
邵陵王
邵陵王兢字承檢，後主第七子也。禎明元年，立為邵陵王，邑一千戶。尋為仁武將軍，置佐史。三年入關。隋大業中為國子監丞。
會稽王
會稽王莊字承肅，後主第八子也。容貌蕞陋，性嚴酷，數歲，左右有不如意，輒剟刺其面，或加燒爇。以母張貴妃有寵，後主甚愛之。至德四年，立為會稽王。尋為翊前將軍，置佐史。除使持節、都督揚州諸軍事、揚州刺史。禎明三年入關。隋大業中為昌〔隆〕令。〔三八〕
東陽王
東陽王恮字承厚，後主第九子也。禎明二年，立為東陽王，邑一千戶。未拜，三年入關。隋大業中為通議郎。
吳郡王
吳郡王蕃字承廣，後主第十子也。禎明二年，封吳郡王。三年入關。隋大業中為涪城令。
錢塘王
錢塘王恬字承惔，後主第十一子也。禎明二年，立為錢塘王，邑一千戶。三年入關，卒于長安。
江左自西晉相承，諸王開國，並以戶數相差為大小三品。大國置上、中、下三將軍，又置司馬一人；次國置中、下二將軍；小國置將軍一人。餘官亦准此為差。高祖受命，自永定訖于禎明，唯衡陽王昌特加殊寵，至五千戶。自餘大國不過二千戶，小國即千戶。而舊史殘缺，不能別知其國戶數，故綴其遺事附于此。