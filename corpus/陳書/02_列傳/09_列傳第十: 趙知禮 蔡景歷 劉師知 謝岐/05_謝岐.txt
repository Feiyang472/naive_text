謝岐，會稽山陰人也。父達，梁太學博士。
岐少機警，好學，見稱於梁世。為尚書金部郎，山陰令。侯景亂，岐流寓東陽。景平，依于張彪。彪在吳郡及會稽，庶事一以委之。彪每征討，恆留岐監郡，知後事。彪敗，高祖引岐參預機密，以為兼尚書右丞。時軍旅屢興，糧儲多闕，岐所在幹理，深被知遇。永定元年，為給事黃門侍郎、中書舍人，兼右丞如故。天嘉二年卒，贈通直散騎常侍。
岐弟嶠，篤學，為世通儒。