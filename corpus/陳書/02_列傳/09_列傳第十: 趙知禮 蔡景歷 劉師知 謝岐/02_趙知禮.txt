趙知禮字齊旦，天水隴西人也。父孝穆，梁候官令。
知禮涉獵文史，善隸書。高祖之討元景仲也，或薦之，引為記室參軍。知禮為文贍速，每占授軍書，下筆便就，率皆稱旨。由是恆侍左右，深被委任，當時計畫，莫不預〔焉〕。[1]知禮亦多所獻替。高祖平侯景，軍至白茅灣，上表於梁元帝及與王僧辯論述軍事，其文並知禮所製。
侯景平，授中書侍郎，封始平縣子，邑三百戶。高祖為司空，以為從事中郎。高祖入輔，遷給事黃門侍郎，兼衛尉卿。高祖受命，遷通直散騎常侍，直殿省。尋遷散騎常侍，守太府卿，權知領軍事。天嘉元年，進爵為伯，增邑通前七百戶。王琳平，授持節、督吳州諸軍事、明威將軍、吳州刺史。
知禮沈靜有謀謨，每軍國大事，世祖輒令璽書問之。秩滿，為明威將軍、太子右衛率。遷右衛將軍，領前軍將軍。六年卒，時年四十七。詔贈侍中，諡曰忠。子允恭嗣。[2]