馬樞字要理，扶風郿人也。祖靈慶，齊竟陵王錄事參軍。樞數歲而父母俱喪，為其姑所養。六歲，能誦孝經、論語、老子。及長，博極經史，尤善佛經及周易、老子義。
梁邵陵王綸為南徐州刺史，素聞其名，引為學士。綸時自講大品經，令樞講維摩、老子、周易，同日發題，道俗聽者二千人。王欲極觀優劣，乃謂眾曰：「與馬學士論義，必使屈伏，不得空立主客。」於是數家學者各起問端，樞乃依次剖判，開其宗旨，然後枝分流別，轉變無窮，論者拱默聽受而已。綸甚嘉之，將引薦於朝廷。尋遇侯景之亂，綸舉兵援臺，乃留書二萬卷以付樞。樞肆志尋覽，殆將周遍，乃喟然歎曰：「吾聞貴爵位者以巢、由為桎梏，愛山林者以伊、呂為管庫，束名實則芻芥柱下之言，翫清虛則糠秕席上之說，稽之篤論，亦各從其好也。然支父有讓王之介，嚴子有傲帝之規，千載美談，所不廢也。比求志之士，望塗而息。豈天之不惠高尚，何山林之無聞甚乎？」乃隱于茅山，有終焉之志。
天嘉元年，文帝徵為度支尚書，辭不應命。時樞親故並居京口，每秋冬之際，時往遊焉。及鄱陽王為南徐州刺史，欽其高尚，鄙不能致，乃卑辭厚意，令使者邀之，前後數反，樞固辭以疾。門人或進曰：「鄱陽王待以師友，非關爵位，市朝之間，何妨靜默。」樞不得已，乃行。王別築室以處之，樞惡其崇麗，乃於竹林間自營茅茨而居焉。每王公餽餉，辭不獲已者，率十分受一。
樞少屬亂離，每所居之處，盜賊不入，依託者常數百家。目精洞黃，能視闇中物。常有白鷰一雙，巢其庭樹，馴狎廡，時集几案，春來秋去，幾三十年。太建十三年卒，時年六十。撰《道覺論》二十卷行於世。