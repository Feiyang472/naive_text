徐世譜字興宗，巴東魚復人也。世居荊州，為主帥，征伐蠻、蜒。至世譜，尤敢勇有膂力，善水戰。梁元帝之為荊州刺史，世譜將領鄉人事焉。
侯景之亂，因預征討，累遷至員外散騎常侍。尋領水軍，從司徒陸法和討景，與景戰於赤亭湖。時景軍甚盛，世譜乃別造樓船、拍艦、火舫、水車以益軍勢。將戰，又乘大艦居前，大敗景軍，生擒景將任約，景退走。因隨王僧辯攻郢州，世譜復乘大艦臨其倉門，賊將宋子仙據城降。以功除使持節、信武將軍、信州刺史，封魚復縣侯，邑五百戶。仍隨僧辯東下，恆為軍鋒。又破景將侯子鑒於湖熟。[1]侯景平後，以功除通直散騎常侍、衡州刺史資，（鎮）〔領〕河東太守，[2]增邑并前一千戶。
西魏來寇荊州，世譜鎮馬頭岸，據有龍（州）〔洲〕，[3]元帝授侍中、使持節、都督江南諸軍事、鎮南將軍、護軍將軍，給鼓吹一部。江陵陷沒，世譜東下依侯瑱。
紹泰元年，徵為侍中、左衛將軍。高祖之拒王琳，其水戰之具，悉委世譜。世譜性機巧，諳解舊法，所造器械，並隨機損益，妙思出人。
永定二年，遷護軍將軍。世祖嗣位，加特進，進號安右將軍。天嘉元年，增邑五百戶。二年，出為使持節、散騎常侍、都督宣城郡諸軍事、安西將軍、宣城太守，秩中二千石。還為安前將軍、右光祿大夫。尋以疾失明，謝病不朝。四年卒，時年五十五。贈本官，諡曰桓侯。
世譜從弟世休，隨世譜自梁征討，亦有戰功。官至員外散騎常侍、安遠將軍，枳縣侯，邑八百戶。光大二年，隸都督淳于量征華皎。卒，贈通直散騎常侍，諡曰壯。