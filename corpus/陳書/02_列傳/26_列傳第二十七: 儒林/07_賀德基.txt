賀德基字承業，世傳禮學。祖文發，父淹，仕梁俱為祠部郎，並有名當世。德基少遊學于京邑，積年不歸，衣資罄乏，又恥服故弊，盛冬止衣裌襦。嘗於白馬寺前逢一婦人，容服甚盛，呼德基入寺門，脫白綸巾以贈之。仍謂德基曰：「君方為重器，不久貧寒，故以此相遺耳。」德基問嫗姓名，不答而去。德基於禮記稱為精明，居以傳授，累遷尚書祠部郎。德基雖不至大官，而三世儒學，俱為祠部，時論美其不墜焉。