陸繕字士繻，吳郡吳人也。祖惠曉，齊太常卿。父（倕）〔任〕，[6]梁御史中丞。
繕幼有志尚，以雅正知名。起家梁宣惠武陵王法曹參軍。承聖中，授中書侍郎，掌東宮管記。江陵陷，繕微服遁還京師。紹泰元年，除司徒右長史，御史中丞，以父任所終，固辭不就。高祖引繕為司徒司馬，遷給事黃門侍郎、領步兵校尉、通直散騎常侍，兼侍中。永定元年，遷侍中。時留異擁割東陽，新安人向文政與異連結，因據本郡，朝廷以繕為貞威將軍、新安太守。
世祖嗣位，徵為太子中庶子，領步兵校尉，掌東宮管記。繕儀表端麗，進退閑雅，世祖使太子諸王咸取則焉。其趨步躡履，皆令習繕規矩。除尚書吏部郎中，步兵如故，仍侍東宮。陳寶應平後，出為貞毅將軍、建安太守。秩滿，為散騎常侍、御史中丞，猶以父之所終，固辭，不許，乃權換廨宇徙居之。
太建初，遷度支尚書、侍中、太子詹事，行東宮事，領揚州大中正。及太子親蒞庶政，解行事，加散騎常侍，改加侍中。遷尚書右僕射，尋遷左僕射，參掌選事，侍中如故。更為尚書僕射，領前將軍。重授左僕射，領揚州大中正，別敕令與徐陵等七人參議政事。十二年卒，時年六十三。贈侍中、特進、金紫光祿大夫，諡曰安子。太子以繕東宮舊臣，特賜祖奠。
繕子辯惠，年數歲，詔引入殿內，辯惠應對進止有父風，高宗因賜名辯惠，字敬仁云。
繕兄子見賢，亦方雅，高宗為揚州牧，乃以為治中從事史，深被知遇。歷給事黃門侍郎，長沙鄱陽二王長史，帶尋陽太守，少府卿。太建十年卒，時年五十。贈廷尉卿，諡曰平子。