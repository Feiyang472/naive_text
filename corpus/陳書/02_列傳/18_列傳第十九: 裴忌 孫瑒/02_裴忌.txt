裴忌字無畏，河東聞喜人也。祖髦，梁中散大夫。父之平，倜儻有志略，召補文德主帥。梁普通中眾軍北伐，之平隨都督夏侯亶克定渦、潼，以功封費縣侯。會衡州部民相聚寇抄，詔以之平為假節、超武將軍、都督衡州五郡征討諸軍事。及之平至，即皆平殄，梁武帝甚嘉賞之。元帝承聖中，累遷散騎常侍、右衛將軍、晉陵太守。世祖即位，除光祿大夫，慈訓宮衛尉，並不就，乃築山穿池，植以卉木，居處其中，有終焉之志。天康元年卒，贈仁威將軍、光祿大夫，諡曰僖子。
忌少聰敏，有識量，頗涉史傳，為當時所稱。解褐梁豫章王法曹參軍。侯景之亂，忌招集勇力，隨高祖征討，累功為寧遠將軍。及高祖誅王僧辯，僧辯弟僧智舉兵據吳郡，高祖遣黃他率眾攻之，僧智出兵於西昌門拒戰，他與相持，不能克。高祖謂忌曰：「三吳奧壤，舊稱饒沃，雖凶荒之餘，猶為殷盛，而今賊徒扇聚，天下搖心，非公無以定之，宜善思其策。」忌乃勒部下精兵，輕行倍道，自錢塘直趣吳郡，〔一〕夜至城下，鼓譟薄之。僧智疑大軍至，輕舟奔杜龕，忌入據其郡。高祖嘉之，表授吳郡太守。
高祖受禪，徵為左衛將軍。天嘉初，出為持節、南康內史。時義安太守張紹賓據郡反，世祖以忌為持節、都督嶺北諸軍事，率眾討平之。還除散騎常侍、司徒左長史。五年，授雲麾將軍、衛尉卿，封東興縣侯，邑六百戶。
及華皎稱兵上流，高宗時為錄尚書輔政，盡命眾軍出討，委忌總知中外城防諸軍事。及皎平，高宗即位，太建元年，授東陽太守，改封樂安縣侯，邑一千戶。四年，入為太府卿。五年，轉都官尚書。
吳明徹督眾軍北伐，詔忌以本官監明徹軍。淮南平，授軍師將軍、豫州刺史。忌善於綏撫，甚得民和。改授使持節、都督譙州諸軍事、譙州刺史。未及之官，會明徹受詔進討彭、汴，以忌為都督，與明徹掎角俱進。呂梁軍敗，陷于周，周授上開府。隋開皇十四年卒於長安，時年七十三。