三年春正月壬戌朔，詔王公卿士薦讜言。丙子，以平北將軍陳顯達為益州刺史，貞陽公柳世隆為南兖州刺史，皇子鋒為江夏王。領軍將軍李安民等破虜於淮陽。
夏四月，以寧朔將軍沈景德為廣州刺史。
六月壬子，大赦。逋租宿債，除減有差。
秋七月，以冠軍將軍（徐）〔垣〕榮祖為徐州刺史。[11]
冬十月戊子，以河南王世子吐谷渾度易侯為西秦河二州刺史、河南王。[12]