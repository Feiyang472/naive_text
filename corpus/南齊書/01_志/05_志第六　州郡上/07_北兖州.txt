鎮淮陰。《地理志》云淮陰縣屬臨淮郡，《郡國志》屬下邳國，《晉太康地記》屬廣陵郡。穆帝永和中，北中郎將荀羨北討鮮卑，云「淮陰舊鎮，地形都要，水陸交通，易以觀釁。沃野有開殖之利，方舟運漕，無他屯阻」。乃營立城池。宋泰始二年失淮北，於此立州鎮。建元四年，移鎮盱眙，仍領盱眙郡。舊北對清泗，臨淮守險，有陽平石鼈，田稻豐饒。所領唯陽平一郡，永明七年，光祿大夫呂安國啓稱：「北兖州民戴尚伯六十人訴『舊壤幽隔，飃寓失所，今雖創置淮陰，而陽平一郡，州無實土，寄山陽境內。竊見司、徐、青三州，悉皆新立，竝有實郡。東平旣是望邦，衣冠所係。希於山陽、盱眙二界間，割小戶置此郡，始招集荒落。使本壤族姓，有所歸依』。臣尋東平郡旣是此州本領，臣賤族桑梓，願立此邦。」見許。領郡如左：
陽平郡〈寄治山陽〉
泰清　永陽　安宜　豐國
東平郡
壽張〈割山陽官瀆以西三百戶置〉　淮安〈割直瀆、破釜以東，淮陰鎮下流雜一百戶置。〉
高平郡
濟北郡
泰山郡
新平郡
魯郡
右荒。