晉寧康元年，豫州刺史桓沖始鎮姑熟，後遷徙，見《晉書》。宋永初二年，分淮東爲南豫州，治歷陽，而淮西爲豫州。元嘉七年省幷。大明元年復置，治姑熟。泰始二年治歷陽，三年治宣城，五年省。淮西沒虜。七年，復分淮東置南豫。建元二年，太祖以西豫吏民寡刻，分置兩州，損費甚多，省南豫。左僕射王儉啓：「愚意政以江西連接汝、潁，土曠民希，匈奴越逸，唯以壽春爲阻。若使州任得才，虜動要有聲聞，豫設防禦，此則不俟南豫。假令或慮一失，醜羯之來，聲不先聞，胡馬倏至，壽陽嬰城固守，不能斷其路，朝廷遣軍歷陽，己當不得先機。戎車初戒，每事草創，孰與方鎮常居，軍府素正。臨時配助，所益實少。安不忘危，古之善政。所以江左屢分南豫，意亦可求。如聞西豫力役尚復粗可，今得南譙等郡，民戶益薄，於其實益，復何足云。」太祖不從。永明二年，割揚州宣城、淮南，豫州歷陽、譙、廬江、臨江六郡，復置南豫州。四年，冠軍長史沈憲啓：「二豫分置，以桑堁子亭爲斷。潁川、汝陽在南譙、歷陽界內，悉屬西豫，廬江居晉熙、汝陰之中，屬南豫。求以潁川、汝陽屬南豫，廬江還西豫。」七年，南豫州別駕殷瀰稱：「潁川、汝陽，荒殘來久，流民分散在譙、歷二境，多蒙復除，獲有郡名，租輸益微，府州絕無將吏，空受名領，終無實益。但寄治譙、歷，於方斷之宜，實應屬南豫。二豫亟經分置，廬江屬南豫，濱帶長江，與南譙接境，民黎租帛，從流送州，實爲便利，遠踰西豫，非其所願，郡領灊舒及始新左縣，村竹產，府州採伐，爲益不少。府州新創，異於舊藩。資役多闕，實希得廬江。請依昔分置。」尚書參議：「往年慮邊塵須實，故啓迴換。今淮、泗無虞，宜許所牒。」詔「可」。領郡如左：
淮南郡
于湖〈永明八年，省角城、高平、下邳三縣幷。〉　繁昌　當塗　浚遒　定陵　襄垣
宣城郡
廣德　懷安　宛陵　廣陽　石城　臨城　寧國　宣城　建元　涇　安吳
歷陽郡
歷陽　龍亢　雍丘
南譙郡
山桑　蘄　北許昌〈《永元志》無〉　扶陽　曲陽　嘉平
廬江郡
舒〈建元二年爲郡治〉　灊　始新　和城〈《永元志》無〉　西華〈《永元志》無〉　呂亭左縣〈建元二年，割晉熙屬。〉　譙〈建元二年，割南譙屬。〉
臨江郡〈建元二年，罷幷歷陽，後復置。〉
烏江　懷德　酇