建官設職，興自炎昊，方乎隆周之冊，表乎盛漢之書。存改回沿，[1]備於歷代，先賢往學，以之雕篆者眾矣。若夫胡廣舊儀，事惟簡撮，應劭官典，殆無遺恨。王朗奏議，屬霸國之初基；陳矯增曹，由軍事而補闕。今則有魏氏官儀、魚豢中外官也。山濤以意辯人，不□□□。荀勗欲去事煩，唯論并省。定制成文，本之晉令，後代承業，案為前准。肇域官品，區別階資，[2]蔚宗選簿梗槩，欽明階次詳悉，虞通、劉寅因荀氏之作，矯舊增新，今古相校。齊受宋禪，事遵常典，既有司存，無所偏廢。其餘散在史注，多已筌拾，覽者易知，不重述也。〈諸臺府郎令史職吏以下，具見長水校尉王珪之職儀。〉