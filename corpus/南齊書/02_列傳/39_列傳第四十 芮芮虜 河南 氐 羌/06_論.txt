史臣曰：氐、胡獷盛，乘運迭起，秦、趙僭差，相係覆滅，餘類蠢蠢，被西疆而奄北際。芮芮地窮幽都，戎馬天隔。氐楊密邇，華、夷分民接境，侵犯漢、漾，浸逼狼狐，壃埸之心，窺望威德，梁部多難，於斯為梗。殘羌遺種，際運肇昌，[24]盡隴憑河，遠通南驛，據國稱蕃，竝受職命。晉氏衰（故）〔敗〕，[25]中朝淪覆，滅餘四夷，庶雪戎禍，授以兵杖，升進軍麾，後代因仍，貪廣聲教，綏外懷遠，先名後實。貿易有無，世開邊利，羽毛齒革，无損於我。若夫九種之事，有□□至於此也。[26]
贊曰：芮芮、河南，同出胡種。稱王僭帝，擅彊專（權）〔統〕。[27]氐、羌孽餘，散出河、隴。來賓往叛，放命承宗。