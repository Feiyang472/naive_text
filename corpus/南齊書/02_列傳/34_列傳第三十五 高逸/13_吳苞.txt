吳苞字天蓋，濮陽鄄城人也。儒學，善《三禮》及《老》、《莊》。宋泰始中，過江聚徒教學。冠黃葛巾，竹麈尾，蔬食二十餘年。隆昌元年，詔曰：「處士濮陽吳苞，栖志穹谷，秉操貞固，沈情味古，白首彌厲。徵太學博士。」不就。始安王遙光、右衞江祏於蔣山南爲立館，自劉瓛卒後，學者咸歸之。以壽終。
魯國孔嗣之，字敬伯。宋世與太祖俱爲中書舍人，竝非所好，自廬陵郡去官，隱居鍾山，朝廷以爲太中大夫。建武三年，卒。