臧榮緒，東莞莒人也。祖奉先，建陵令，父庸民，國子助教。
榮緒幼孤，躬自灌園，以供祭祀。母喪後，乃著《嫡寢論》，掃灑堂宇，置筵席，朔望輙拜薦，甘珍未嘗先食。
純篤好學，括東西晉爲一書，紀、錄、志、傳百一十卷。隱居京口教授。南徐州辟西曹，舉秀才，不就。太祖爲揚州，徵榮緒爲主簿，不到。司徒褚淵少時嘗命駕尋之。建元中，啟太祖曰：「榮緒，朱方隱者。昔臧質在宋，以國戚出牧彭岱，引爲行佐，非其所好，謝疾求免。蓬廬守志，漏濕是安，灌蔬終老。與友關康之沈深典素，追古著書，撰《晉史》十袠，贊論雖無逸才，亦足彌綸一代。臣歲時往京口，早與之遇。近報其取書，始方送出，庶得備錄渠閣，採異甄善。」上答曰：「公所道臧榮緒者，吾甚志之。其有史翰，欲令入天祿，甚佳。」
榮緒惇愛五經，謂人曰：「昔呂尚奉丹書，武王致齋降位，李、釋教誡，竝有禮敬之儀。因甄明至道，乃著拜《五經序論》。常以宣尼生庚子日，陳《五經》拜之。自號「被褐先生」。又以飲酒亂德，言常爲誡。永明六年，卒。年七十四。
初，榮緒與關康之俱隱在京口，世號爲「二隱」。康之字伯愉，河東人。世居丹徒。以墳籍爲務。四十年不出門。不應州府辟。宋太始中，徵通直郎，不就。晚以母老家貧，求爲嶺南小縣。性清約，獨處一室，稀與妻子相見。不通賔客。弟子以業傳受。尤善《左氏春秋》。太祖爲領軍，素好此學，送《春秋五經》，康之手自點定，幷得論禮記十餘條。上甚悅，寶愛之。遺詔以經本入玄宮。宋末卒。