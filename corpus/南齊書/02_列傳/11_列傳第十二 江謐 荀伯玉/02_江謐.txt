江謐字令和，濟陽考城人也。祖秉之，臨海太守，宋世清吏。父徽，尚書都官郎，吳令，爲太初所殺。謐繫尚方，孝武平京邑，乃得出。解褐奉朝請，輔國行參軍，于湖令，強濟稱職。宋明帝爲南豫州，謐傾身奉之，爲帝所親待。卽位，以爲驃騎參軍。弟蒙貌醜，帝常召見狎侮之。
謐轉尚書度支郎，俄遷右丞，兼比部郎。泰始四年，江夏王義恭第十五女卒，年十九，未笄。禮官議從成人服，諸王服大功。左丞孫敻重奏：「《禮記》女子十五而笄，鄭云應年許嫁者也。其未許嫁者，則二十而笄。射慈云十九猶爲殤。禮官違越經典，於禮無據。」博士太常以下結免贖論；謐坐杖督五十，奪勞百日。謐又奏：「敻先不研辨，混同謬議。准以事例，亦宜及咎。」敻又結免贖論。詔「可」。
出爲建平王景素冠軍長史、長沙內史，行湘州事。政治苛刻。僧遵道人與謐情款，隨謐莅郡，犯小事，餓繫郡獄，僧遵裂三衣食之，旣盡而死。爲有司所奏，徵還。明帝崩，遇赦得免。爲正員郎，右軍將軍。
太祖領南兖州，謐爲鎮軍長史、廣陵太守，入爲游擊將軍。性流俗，善趨勢利。元徽末，朝野咸屬意建平王景素，謐深自委結，景素事敗，僅得免禍。蒼梧王廢後，物情尚懷疑惑，謐獨竭誠歸事太祖，以本官領尚書左丞。昇明元年，遷黃門侍郎，左丞如故。沈攸之事起，議加太祖黃鉞，謐所建也。事平，遷吏部郎，稍被親待。遷太尉諮議，領錄事參軍。齊臺建，爲右衞將軍。建元元年，遷侍中，出爲臨川王平西長史、冠軍將軍、長沙內史、行湘州留事，先遣之鎮，旣而驃騎豫章王嶷領湘州，以謐爲長史，將軍、內史、知州留事如故。封永新縣伯，四百戶。三年，爲左民尚書。諸皇子出閤用文武主帥，皆以委謐。尋敕曰：「江謐寒士，誠當不得競等華儕。然甚有才幹，堪爲委遇，可遷掌吏部。」
謐才長刀筆，所在事辦。太祖崩，謐稱疾不入，衆頗疑其怨不豫顧命也。世祖卽位，謐又不遷官，以此怨望。時世祖不豫，謐詣豫章王嶷請閒曰：「至尊非起疾，東宮又非才，公今欲作何計？」世祖知之，出謐爲征虜將軍、鎮北長史、南東海太守。未發，上使御史中丞沈沖奏謐前後罪曰：「謐少懷輕躁，長習諂薄，交無義合，行必利動。特以奕世更局，見擢宋朝，而阿諛內外，貨賂公行，咎盈憲簡，戾彰朝聽，輿金輦寶，取容近習。以沈攸之地勝兵強，終當得志，委心託身，歲暮相結。以劉景素親屬望重，物應樂推，獻誠薦子，窺窬非望。時艱網漏，得全首領。太祖匡飭天地，方弘遠圖，薄其難洗之瑕，許其革音之效，加以非分之寵，推以不次之榮，列迹勳良，比肩朝德。以往者微勤，刀筆小用，賞廁河山，任忝出入。輕險之性，在貴彌彰；貪昧之情，雖富無滿。重莅湘部，顯行斷盜；及居銓衡，肆意受納。連席同乘，皆詖黷舊侶；密筵閑讌，必貨賄常客。理合升進者，以爲己惠；事宜貶退者，竝稱中旨。謂販鬻威權，姦自不露，欺主罔上，謗議可掩。先帝寢疾彌留，人神憂震。謐託病私舍，曾無變容。國諱經旬，甫蹔入殿，參訪遺詔，覘忖時旨。以身列朝流，宜蒙兼帶，先顧不逮，舊位無加，遂崇飾惡言，肆醜縱悖，譏誹朝政，訕毀皇猷，徧蚩忠賢，歷詆台相。至於蕃岳入授，列代恒規，勳戚出撫，前王彝則。而謐妄發樞機，坐構囂論。復敢貶謗儲后，不顧辭端，毀折宗王，每窮舌杪。皆云誥誓乖禮，崇樹失宜，仰指天，俯畫地，希幸災故，以申積憤。犯上之迹旣彰，反噬之情已著。請免官削爵土，收送廷尉獄治罪。」詔賜死，時年五十二。
子介，建武中，爲吳令，治亦深切。民閒榜死人髑髏爲謐首，介棄官而去。