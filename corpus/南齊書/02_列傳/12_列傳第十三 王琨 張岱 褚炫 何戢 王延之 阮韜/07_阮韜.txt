阮韜字長明，陳留人，晉金紫光祿大夫裕玄孫也。韜少歷清官，爲南兖州別駕，刺史江夏王劉義恭逆求資費錢，韜曰：「此朝廷物。」執不與。
宋孝武選侍中四人，竝以風貌。王彧、謝莊爲一雙，韜與何偃爲一雙。常充兼假。泰始末，爲征南江州長史。桂陽王休範在鎮，數出行遊，韜性方峙，未嘗隨從。至散騎常侍，金紫光祿大夫，領始興王師。永明二年，卒。