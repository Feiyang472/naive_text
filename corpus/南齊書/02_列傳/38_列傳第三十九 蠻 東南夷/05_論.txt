史臣曰：書稱「蠻夷猾夏」，蓋總而為言矣。至於南夷雜種，分嶼建國，四方珍怪，莫此為先，藏山隱海，瓌寶溢目。商舶遠屆，委輸南州，故交、廣富實，牣積王府。充斥之事差微，聲教之道可被。若夫用德以懷遠，其在此乎？
贊曰：司、雍分壃，荊及衡陽。參錯州部，地有蠻方。東夷海外，碣石、扶桑。南域憬遠，極泛溟滄。非要乃貢，竝亦來王。