韓靈敏，會稽剡人也。早孤，與兄靈珍竝有孝性，尋母又亡，家貧無以營凶，兄弟共種衆半畝，朝採衆子，暮已復生，以此遂辦葬事。靈珍亡，無子，妻卓氏守節不嫁，慮家人奪其志，未嘗告歸，靈敏事之如母。
附 吳康妻趙氏
晉陵吳康之妻趙氏，父亡弟幼，值歲饑，母老病篤，趙詣鄉里自賣，言辭哀苦，鄉里憐之，人人分升米相救，遂得免。及嫁康之，少時夫亡，家欲更嫁，誓死不貳。
附 蔣儁妻黃氏
義興蔣儁之妻黃氏，夫亡不重嫁，逼之，欲赴水自殺，乃止。建元三年，詔蠲租賦，表門閭。
附 倪翼母丁氏
永明元年，會稽永興倪翼之母丁氏，少喪夫，性仁愛，遭年荒，分衣食以飴里中饑餓者，隣里求借，未嘗違。同里陳穰父母死，孤單無親戚，丁氏收養之，及長，爲營婚娶。又同里王禮妻徐氏，荒年客死山陰，丁爲買棺器，自往歛葬。元徽末，大雪，商旅斷行，村里比屋饑餓，丁自出鹽米，計口分賦。同里左僑家露四喪，無以葬，丁爲辦塚槨。有三調不登者，代爲輸送。丁長子婦王氏守寡執志不再醮。州郡上言，詔表門閭，蠲租稅。
附 徐靈禮妻
又廣陵徐靈禮妻遭火救兒，與兒俱焚死。太守劉悛以聞。
附 會稽陳氏
又會稽人陳氏，有三女，無男。祖父母年八九十，老耄無所知，父篤癃病，母不安其室。值歲飢，三女相率於西湖採菱蓴，更日至市貨賣，未嘗虧怠。鄉里稱爲義門，多欲取爲婦，長女自傷煢獨，誓不肯行。祖父母尋相繼卒，三女自營殯葬，爲菴舍墓側。
附 永興王氏女
又永興概中里王氏女，年五歲，得毒病，兩目皆盲。性至孝，年二十，父母死，臨屍一呌，眼皆血出，小妹娥舐其血，左目即開，時人稱爲孝感。縣令何曇秀不以聞。
附 諸暨屠氏女
又諸暨東洿里屠氏女，父失明，母痼疾，親戚相弃，鄉里不容。女移父母遠住苧羅，晝樵采，夜紡績，以供養。父母俱卒，親營殯葬，負土成墳。忽聞空中有聲云：「汝至性可重，山神欲相驅使。汝可爲人治病，必得大富。」女謂是𩲓魅，弗敢從，遂得病。積時，隣舍人有中溪蜮毒者，女試治之，自覺病便差，遂以巫道爲人治疾，無不愈。家產日益，鄉里多欲娶之，以無兄弟，誓守墳墓不肯嫁，爲山賊劫殺。縣令于琳之具言郡，太守王敬則不以聞。
附 乘公濟妻姚氏
建武三年，吳興乘公濟妻姚氏生二男，而公濟及兄公願、乾伯竝卒，各有一子欣之、天保，姚養育之，賣田宅爲娶婦，自與二男寄止隣家。明帝詔爲其二子婚，表門閭，復徭役。
附 范法恂妻褚氏
吳郡范法恂妻褚氏，亦勤苦執婦業。宋昇明中，孫曇瓘謀反亡命，褚謂其子僧簡曰：「孫越州先姑之姉子，與汝父親則從母兄弟，交則義重古人。逃竄脫不免，汝宜收之。」曇瓘尋伏法，褚氏令僧簡往歛葬。年七十餘，永明中卒。僧簡在都，聞病馳歸，未至而褚已卒，將殯，舉屍不起，尋而僧簡至焉。