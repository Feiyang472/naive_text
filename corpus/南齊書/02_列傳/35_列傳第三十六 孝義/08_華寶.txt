華寶，晉陵無錫人也。父豪，義熙末，戍長安，寶年八歲。臨別，謂寶曰：「須我還，當爲汝上頭。」長安陷虜，豪歿。寶年至七十，不婚冠，或問之者，輙號慟彌日，不忍答也。
附 薛天生
同郡薛天生，母遭艱菜食，天生亦菜食，母未免喪而死，天生終身不食魚肉。與弟有恩義。
附 劉懷胤 弟懷則
又同郡劉懷胤與弟懷則，年十歲，遭父喪，不衣絮帛，不食鹽菜。建元三年，竝表門閭。