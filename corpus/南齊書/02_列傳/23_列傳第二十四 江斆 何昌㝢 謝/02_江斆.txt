江斆字叔文，濟陽考城人也。祖湛，宋左光祿大夫、儀同三司。父恁，著作郎，爲太初所殺。斆母文帝女淮陽公主。幼以戚屬召見，孝武謂謝莊曰：「此小兒方當爲名器。」
少有美譽。桂陽王休範臨州，辟迎主簿，不就。尚孝武女臨汝公主，拜駙馬都尉。除著作郎，太子舍人，丹陽丞。時袁粲爲尹，見斆歎曰：「風流不墜，政在江郎。」數與晏賞，留連日夜。遷安成王撫軍記室，祕書丞，中書郎。斆庶祖母王氏老疾，斆視膳嘗藥，七十餘日不解衣。及累居內官，每以侍養陳請，朝廷優其朝直。尋轉安成王驃騎從事中郎。初，湛娶褚秀之女，被遣，褚淵爲衞軍，重斆爲人，先通音意，引爲長史。加寧朔將軍。從帝立，隨府轉司空長史，領臨淮太守，將軍如故。轉太尉從事中郎。齊臺建，爲吏部郎。太祖卽位，斆以祖母久疾連年，臺閣之職，永廢溫凊，啓乞自解。
初，宋明帝勑斆出繼從叔愻，爲從祖淳後。於是僕射王儉啓：「禮無後小宗之文，近世緣情，皆由父祖之命，未有旣孤之後，出繼宗族也。雖復臣子一揆，而義非天屬。江忠簡胤嗣所寄，唯斆一人，傍無眷屬。斆宜還本。若不欲江愻絕後，可以斆小兒繼愻爲孫。」尚書參議，謂「間世立後，禮無其文。荀顗無子立孫，墜禮之始。何琦又立此論，義無所據」。於是斆還本家，詔使自量立後者。
出爲寧朔將軍、豫章內史，還除太子中庶子，領驍騎將軍。未拜，門客通贓利，世祖遣信撿覈，斆藏此客而躬自引咎，上甚有怪色。王儉從容啓上曰：「江斆若能治郡，此便是具美耳。」上意乃釋。永明初，仍爲豫章王太尉諮議，領錄事，遷南郡王友，竟陵王司徒司馬。斆好文辭，圍棊第五品，爲朝貴中最。遷侍中，領本州中正。司徒左長史，中正如故。五年，遷五兵尚書。明年，出爲輔國將軍、東海太守，加秩中二千石，行南徐州事。
七年，徙爲侍中，領驍騎將軍，尋轉都官尚書，領驍騎將軍。王晏啓世祖曰：「江斆今重登禮閣，兼掌六軍，慈渥所覃，寔有優忝。但語其事任，殆同閑輩。天旨旣欲升其名位，愚謂以侍中領驍騎，望實清顯，有殊納言。」上曰：「斆常啓吾，爲其鼻中惡。今旣以何胤、王瑩還門下，故有此回換耳。」鬱林卽位，遷掌吏部。隆昌元年，爲侍中，領國子祭酒。鬱林廢，朝臣皆被召入宮，斆至雲龍門，託藥醉吐車中而去。明帝卽位，改領祕書監，又改領晉安王師。
建武二年，卒，年四十四。遺令儉約葬，不受賻贈。詔賻錢三萬，布百匹。子蒨啓遵斆令，讓不受。詔曰：「斆貽厥之訓，送終以儉，立言歸善，益有嘉傷，可從所請。」贈散騎常侍、太常，謚曰敬子。