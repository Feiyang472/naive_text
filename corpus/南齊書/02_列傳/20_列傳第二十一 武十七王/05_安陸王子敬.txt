安陸王子敬字雲端，世祖第五子也。初封應城縣公。永明二年，出爲持節、監南兖兖徐青冀五州、北中郎將、南兖州刺史。四年，進號右軍。明年，徙都督荊湘梁雍南北秦六州軍事、平西將軍、荊州刺史，持節如故。尋進號安西將軍。七年，徵侍中，護軍將軍。十年，轉散騎常侍、撫軍將軍、丹陽尹。十一年，進車騎將軍。尋給鼓吹一部。隆昌元年，遷使持節、都督南兖兖徐青冀五州、征北大將軍、南兖州刺史。延興元年，加侍中。高宗除諸蕃王，遣中護軍王玄邈〈征九江〉，王廣之襲殺子敬，時年二十三。