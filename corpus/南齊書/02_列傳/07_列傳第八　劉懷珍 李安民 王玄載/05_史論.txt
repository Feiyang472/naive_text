史臣曰：宋氏將季，離亂日兆，家懷逐鹿，人有異圖。故蕃岳阻兵之機，州郡觀釁之會。此數子皆宿將舊勛，與太祖比肩為方伯，年位高下，或為先輩，而薦誠君側，奉義萬里。以此知樂推之非妄，信民心之有歸。玄載兄弟門從，世秉誠烈，不為道家所忌，斯今之耿氏也。
贊曰：霄城報馬，分義先推。靈哲守讓，方軌丁、韋。李佐東土，謀發天機。王為清政，其風不衰。玄邈簡朕，早背同歸。
校
全文以中華書局、一九七二年一月版《南齊書》為本校。