劉懷珍字道玉，平原人，漢膠東康王後也。祖昶，宋武帝平齊，以為青州治中，至員外常侍。伯父奉伯，宋世為陳南頓二郡太守。懷珍幼隨奉伯至壽陽，豫州刺史趙伯符出獵，百姓聚觀，懷珍獨避不視，奉伯異之，曰：「此兒方興吾宗。」
本州辟主簿。元嘉二十八年，亡命司馬順則聚黨東陽，州遣懷珍將數千人掩討平之。宋文帝召問破賊事狀，懷珍讓功不肯當，親人怪問焉，懷珍曰：「昔國子尼恥陳河間之級，吾豈能論邦域之捷哉！」時人稱之。
江夏王義恭出鎮盱眙，道遇懷珍，以應對見重，取為驃騎長兼墨曹行參軍。尋除振武將軍、長廣太守。孝建初，為義恭大司馬參軍、直閤將軍。懷珍北州舊姓，門附殷積，啟上門生千人充宿衛。孝武大驚，召取青、冀豪家私附得數千人，士人怨之。隨府轉太宰參軍。
大明二年，虜圍泗口城，青州刺史顏師伯請援。孝武遣懷珍將步騎數千赴之，於麋溝湖與虜戰羣，破七城。拜建武將軍、樂陵河間二郡太守，賜爵廣晉縣侯。明年，懷珍啟求還，孝武答曰：「邊維須才，未宜陳請。」竟陵王誕反，郡豪民王弼勸懷珍應之，懷珍斬弼以聞。孝武大喜，除豫章王子尚車騎參軍，加龍驤將軍。
泰始初，除寧朔將軍、東安東莞二郡太守，率龍驤將軍王敬則、姜產步騎五千討壽陽。廬江太守王仲子南奔，賊遣偽廬江太守劉道蔚五千人頓建武澗，築三城。懷珍遣軍主段僧愛等馬步三百餘人掩擊斬之。引軍至晉熙，偽太守閻湛拒守，劉子勛遣將王仲虯步卒萬人救之，懷珍遣馬步三千人襲擊仲虯，大破之於莫邪山，遂進壽陽。又遣王敬則破殷琰將劉從等四壘於橫塘死虎，懷珍等乘勝逐北，頓壽春長邏門。宋明帝嘉其功，除羽林監、屯騎校尉，將軍如故。懷珍請先平賊，辭讓不受。建安王休仁濃湖與賊相持，久未決。明帝召懷珍還，拜前將軍，加輔國將軍，領軍向青山助擊劉胡，事平，除游擊將軍，輔國將軍如故。
青州刺史沈文秀拒命，明帝遣其弟文炳宣喻，使懷珍領馬步三千人隨文炳俱行。未至，薛安都引虜，徐、兖已沒，張永、沈攸之於彭城大敗。勑懷珍步從盱眙自淮陰濟淮救永等，而官軍為虜所逐，相繼奔歸，懷珍乃還。三年春，敕懷珍權鎮山陽。
先是明帝遣青州刺史明僧暠北征，僧暠遣將於王城築壘，以逼沈文秀，壍壁未立，為文秀所破，仍進攻僧暠。帝使懷珍率龍驤將軍王廣之五百騎，步卒二千人，沿海救援，至東海，而僧暠已退保東萊。懷珍進據朐城，衆心忷懼，或欲且保郁州。懷珍謂衆曰：「卿等傳文秀厚賂胡師，規為外援，察其徒黨，何能必就左衽。齊士庶見於名義積葉，聲介一馳，東萊可飛書而下，何容阻軍緩邁止於此邪？」遂進至黔陬。偽高密、平昌二郡太守潰走，懷珍達朝廷意，送致文炳，文秀終不從命，焚燒郭邑。百姓聞懷珍至，皆喜。偽長廣太守劉桃根領數（十）［千］人戍不其城，懷珍引軍次洋水。衆皆曰：「文秀今游騎滿境內，宜堅壁伺隙。」懷珍曰：「今衆少糧單，我懸彼固，政宜簡精銳，掩其不備耳。」遣王廣之將百騎襲陷其城，桃根走。偽東萊太守鞠延僧數百人據城，劫留高麗獻使。懷珍又遣寧朔將軍明慶符與廣之擊降延僧，遣高麗使詣京師。文秀聞諸城皆敗，乃遣使張靈碩請降，懷珍乃還。
其秋，虜遂侵齊，圍歷城、梁鄒二城，游騎至東陽，擾動百姓。冀州刺史崔道固、兖州刺史劉休賓告急。休賓，懷珍從弟也。朝廷以懷珍為使持節、都督徐兖二州軍事、輔國將軍、平胡中郎將、徐州刺史，封艾縣侯，邑四百戶，督水步四十餘軍赴救。二城旣沒，乃止。
改授寧朔將軍、竟陵太守，轉巴陵王征西司馬，領南義陽太守。建平王景素為荊州，仍徙右軍司馬，遷南郡太守，加寧朔將軍。明帝手詔懷珍曰：「卿性忠讜，平所仗賴。在彼與年少共事，不可深存受益。景素兒乃佳，但不能接物，頗亦墮事，卿每諫之。」懷珍奉旨。帝寢疾，又詔懷珍曰：「卿不應乃作景素佐，才舊所寄，今徵卿參二衛直。」會帝崩，乃為安成王撫軍司馬，領南高平太守。
朝廷疑桂陽王休範，中書舍人王道隆宣旨，以懷珍為冠軍將軍、豫章太守。懷珍曰：「休範須有禍萌，安敢便發，若終為寇，必請奉律吞之。今者賜使，恐成猜迫。」固請不就，乃除黃門郎，領虎賁中郎將、青州大中正。桂陽反，加懷珍前將軍，守石頭。為使持節、督豫司二州郢州之西陽軍事、冠軍將軍、豫州刺史。建平王景素反，懷珍遣子靈哲領兵赴京師。昇明元年，進號征虜將軍。
沈攸之在荊楚，朝議疑惑，懷珍遣冗從僕射張護使郢，致誠於世祖，幷陳計策。及攸之起兵，衆謂當沿流直下，懷珍謂僚佐曰：「攸之矜躁夙著，虐加楚服，必當阻兵中流，聲劫幼主。不敢長驅決勝明矣。」遣子靈哲領馬步數千人衛京師。攸之遣使許天保說結懷珍，懷珍斬之，送首于太祖。太祖送示攸之。進號左將軍，徙封中宿縣侯，增邑六百戶。攸之圍郢城，懷珍遣建寧太守張謨、游擊將軍裴仲穆統蠻漢軍萬人出西陽，破賊前鋒公孫方平軍數千人，收其器甲。進平南將軍，增督南豫、北徐二州，增邑為千戶。
初，孝武世，太祖為舍人，懷珍為直閤，相遇早舊。懷珍假還青州，上有白驄馬，齧人，不可騎，送與懷珍別。懷珍報上百匹絹。或謂懷珍曰：「蕭君此馬不中騎，是以與君耳。君報百匹，不亦多乎？」懷珍曰：「蕭君局量堂堂，寧應負人此絹。吾方欲以身名托之，豈計錢物多少。」
太祖輔政，以懷珍內資未多，二年冬，徵為都官尚書，領前軍將軍，以第四子寧朔將軍晃代為豫州刺史。或疑懷珍不受代，太祖曰：「我布衣時，懷珍便推懷投款，況在今日，寧當有異？」晃發經日，而疑論不止。上乃遣軍主房靈民領百騎追送晃，謂靈民曰：「論者謂懷珍必有異同，我期之有素，必不應爾。卿是其鄉里，故遣卿行，非唯衛新，亦以迎故也。」懷珍還，仍授相國右司馬。建元元年，轉左衛將軍，加給事中，改霄城侯，增邑二百戶。明年，加散騎常侍。
虜寇淮、肥，以本官加平西將軍，假節，西屯巢湖，為壽春勢援，虜退乃還。懷珍年老，以禁旅辛勤，求為閒職，轉光祿大夫，常侍如故。其冬，虜寇朐山，授使持節、安北將軍，本官如故，領兵救授。未至，事寧，解安北、持節。
四年，疾篤，上表解職，上優詔答許，別量所授。其夏，卒，年六十三。遺言薄葬。世祖追贈散騎常侍、鎮北將軍、雍州刺史，諡曰敬侯。
子靈哲，字文明。解褐王國常侍、行參軍，尚書直郎，齊臺步兵校尉。建元初，歷寧朔將軍，臨川王前軍諮議，廬陵內史，齊郡太守，前軍將軍。
靈哲所生母嘗病，靈哲躬自祈禱，夢見黃衣老公曰：「可取南山竹笋食之，疾立可愈。」靈哲驚覺，如言而疾瘳。
嫡母崔氏及兄子景煥，泰始中沒虜，靈哲為布衣，不聽樂。及懷珍卒，當襲爵，靈哲固辭以兄子在虜中，存亡未測，無容越當茅土，朝廷義之。靈哲傾產私贖嫡母及景煥，累年不能得。世祖哀之，令北使告虜主，虜主送以還南，襲懷珍封爵。
靈哲永明初歷護軍長史，東中郎諮議，領中直兵，出為寧朔將軍、巴西梓潼二郡太守，西陽王左軍司馬。隆昌元年，卒，年四十九。