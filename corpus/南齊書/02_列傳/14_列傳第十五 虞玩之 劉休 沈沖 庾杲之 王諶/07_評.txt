史臣曰：鶉居鷇飲，裁樹司牧，板籍之起，尚未分民，所以愛字之義深，納隍之意重也。季世以後，務盡民力，量財品賦，以自奉養。下窮而上不卹，世澆而事愈變。故有竊名簿閥，忍賊肌膚，生濫死乖，趨避繩網。積虛累謬，已數十年，欺蔽相容，官民共有，爲國之道，良宜矯革。若令優役輕徭，則斯詐自弭；明糾羣吏，則茲偽不行。空閱舊文，徒成民幸。是以崔琰之譏魏武，謝安之論京師。斷民之難，豈直遠在周世哉？
贊曰：玩之止足，爲論未光。劉休善筮，安臥南湘。沖獲時譽，杲信圭璋。諶惟舊序，並用興王。[1]
注