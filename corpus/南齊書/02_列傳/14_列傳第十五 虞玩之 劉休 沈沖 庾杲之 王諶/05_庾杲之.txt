庾杲之字景行，新野人也。祖深之，雍州刺史。父粲，司空參軍。
杲之少而貞立，學涉文義。起家奉朝請，巴陵王征西參軍。郢州舉秀才，除晉熙王鎮西外兵參軍，世祖徵虜府功曹，尚書駕部郎。清貧自業，食唯有韭菹、𤅢韭、生韭雜菜，或戲之曰：「誰謂庾郎貧，食鮭常有二十七種。」言三九也。仍爲世祖撫軍中軍記室，遷員外散騎常侍，正員郎，遷中書郎，領荊、湘二州中正。
轉尚書左丞，常侍、領中正如故。出爲王儉衛軍長史，時人呼入儉府爲芙蓉池。儉謂人曰：「昔袁公作衛軍，欲用我爲長史，雖不獲就，要是意向如此。今亦應須如我輩人也。」乃用杲之。遷黃門郎，兼御史中丞，尋卽正。
杲之風範和潤，善音吐。世祖令對虜使，兼侍中。上每嘆其風器之美，王儉在座，曰：「杲之爲蟬冕所照，更生風采。陛下故當與其卽眞。」帝意未用也。永明中，諸王年少，不得妄與人接，敕杲之與濟陽江淹五日一詣諸王，使申游好。尋又遷廬陵王中軍長史，遷尚書吏部郎，參大選事。轉太子右衛率，加通直常侍。
九年，卒。臨終上表曰：「臣昨夜及旦，更增氣疾，自省綿痼，頃刻危殆，無容復臥。任居隆顯，玷塵明世，乞解所忝，待終私庭。臣以凡庸，謬徼昌運，獎擢之厚，千載難逢。且年逾知命，志事榮顯，脩夭有分，無所厝言。若天鑒微誠，暫借餘歷，傾宗殞元，陳力無遠。仰違庭闕，伏枕鯁戀。送貂蟬及章。」詔不許。杲之歷在上府，以文學見遇。上造崇虛館，使爲碑文。卒時年五十一，上甚惜之。諡曰貞子。
時會稽孔廣，字淹源，亦美姿制。歷州治中，卒。