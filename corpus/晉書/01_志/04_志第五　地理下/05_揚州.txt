案《禹貢》淮海之地，舜置十二牧，則其一也。《周禮》：「東南曰揚州。」《春秋元命包》云：「牽牛流為揚州，分為越國。」以為江南之氣躁勁，厥性輕揚。亦曰，州界多水，水波揚也。于古則荒服之國，戰國時其地為楚分。秦始皇並天下，以置鄣、會稽、九江三郡。項羽封英布為九江王，盡有其地。漢改九江曰淮南，即封布為淮南王。六年，分淮南置豫章郡。十一年，布誅，立皇子長為淮南王，封劉濞為吳王，二國盡得揚州之地。文帝十六年，分淮南立廬江、衡山二郡。景帝四年，封皇子非為江都王，並得鄣、會稽郡，而不得豫章。武帝改江都曰廣陵，封皇子胥為王而以屬徐州。元封二年，改鄣曰丹楊，改淮南復為九江。後漢順帝分會稽立吳郡，揚州統會稽、丹楊、吳、豫章、九江、廬江六郡，省六安並廬江郡。獻帝興平中，孫策分豫章立廬陵郡。孫權又分豫章立鄱陽郡，分丹楊立新都郡。孫亮又分豫章立臨川郡，分會稽立臨海郡。孫休又分會稽立建安郡。孫皓分會稽立東陽郡，分吳立吳興郡，分豫章、廬陵、長沙立安成郡，分廬陵立廬陵南部都尉[18]，揚州統丹楊、吳、會稽、吳興、新都、東陽、臨海、建安、豫章、鄱陽、臨川、安成、廬陵南部十四郡。江西廬江、九江之地，自合肥之北至壽春悉屬魏。及晉平吳，以安成屬荊州，分丹楊之宣城、宛陵、陵陽、安吳、涇、廣德、甯國、懷安、石城、臨城、春穀十一縣立宣城郡，理宛陵，改新都曰新安郡，改廬陵南部為南康郡，分建安立晉安郡，又分丹楊立毗陵郡。揚州合統郡十八，縣一百七十三，戶三十一萬一千四百。
丹陽郡〈漢置。統縣十一，戶五萬一千五百。〉
宣城郡〈太康二年置。統縣十一，戶二萬三千五百。〉
淮南郡〈秦置九江郡。漢以為淮南國，漢武帝置為九江郡。武帝改為淮南郡。統縣十六，戶三萬三千四百。〉
廬江郡〈漢置。統縣十，戶四千二百。〉
毗陵郡〈吳分會稽無錫已西為屯田，置典農校尉。太康二年，省校尉為毗陵郡。統縣七，戶一萬二千。〉
吳郡〈漢置。統縣十一，戶二萬五千。〉
吳興郡〈吳置。統縣十，戶二萬四千。〉
會稽郡〈秦置。統縣十，戶三萬。〉
東陽郡〈吳置。統縣九，戶一萬二千。〉
新安郡〈吳置。統縣六，戶五千。〉
臨海郡〈吳置。統縣八，戶一萬八千。〉
建安郡〈故秦閩中郡，漢高帝五年以立閩越王。及武帝滅之，徙其人，名為東冶，又更名東城。後漢改為候官都尉，及吳置建安郡。統縣七，戶四千三百。〉
晉安郡〈太康三年置。統縣八，戶四千三百。〉
豫章郡〈漢置。統縣十六，戶三萬五千。〉
臨川郡〈吳置。統縣十，戶八千五百。〉
鄱陽郡〈吳置。統縣八，戶六千一百。〉
廬陵郡〈吳置。統縣十，戶一萬二千二百。〉
南康郡〈太康三年置。統縣五，戶一千四百。〉
惠帝元康元年，有司奏，荊、揭二州疆土廣遠，統理尤難，於是割揚州之豫章、鄱陽、廬陵、臨川、南康、建安、晉安、荊州之武昌、桂陽、安成，合十郡，因江水之名而置江州。永興元年，分廬江之尋陽、武昌之柴桑二縣置尋陽郡，屬江州，分淮南之烏江、曆陽二縣置曆陽郡。又以周玘創義討石冰，割吳興之陽羨並長城縣之北鄉置義鄉、國山、臨津並陽羨四縣，又分丹陽之永世置平陵及永世，凡六縣，立義興郡，以表紀之功，並屬揚州。又以毗陵郡封東海王世子毗，避毗諱，改為晉陵。懷帝永嘉元年，又以豫章之彭澤縣屬尋陽郡。湣帝立，避帝諱改建鄴為建康。元帝渡江，建都揚州，改丹陽太守為尹，江州又置新蔡郡。尋陽郡又置九江、上甲二縣，尋又省九江縣入尋陽。是時司、冀、雍、涼、青、並、兗、豫、幽、平諸州皆淪沒，江南所得但有揚、荊、湘、江、梁、益、交、廣，其徐州則有過半，豫州惟得譙城而已。明帝太甯元年，分臨海立永嘉郡，流永甯、安固、松陽、橫陽等四縣，而揚州統丹陽、吳郡、吳興、新安、東陽、臨海、永嘉、宣城、義興、晉陵十一郡。[22]
自中原亂離，遺黎南渡，並僑置牧司在廣陵，丹徒南城，非舊土也。及胡寇南侵，淮南百姓皆渡江。成帝初，蘇峻、祖約為亂于江淮，胡寇又大至，百姓南渡者轉多，乃於江南僑立淮南郡及諸縣，又于尋陽僑置松滋郡，遙隸揚州。咸康四年，僑置魏郡、廣川、高陽、堂邑等諸郡，並所統縣並寄居京邑，改陵陽為廣陽。孝武甯康二年，又分永嘉郡之永甯縣置樂成縣。是時上党百姓南渡，僑立上黨郡為四縣，寄居蕪湖。尋又省上黨郡為縣，又罷襄城郡為繁昌縣，並以屬淮南。安帝義熙八年，省尋陽縣入柴桑縣，柴桑仍為郡，後又省上甲縣入彭澤縣。舊江州督荊州之竟陵郡，及何無忌為刺史，表以竟陵去州遼遠，去江陵三百里，荊州所立綏安郡人戶入境，欲資此郡助江濱戍防，以竟陵郡還荊州。又司州之弘農、揚州之松滋二郡寄在尋陽，人戶難居，並宜建督。安帝從之。後又省松滋郡為松滋縣，弘農郡為弘農縣，並屬尋陽郡。