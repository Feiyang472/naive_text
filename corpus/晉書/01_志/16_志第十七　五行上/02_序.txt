夫帝王者，配德天地，葉契陰陽，發號施令，動關幽顯，休咎之征，隨感而作，故《書》曰：「惠迪吉，從逆凶，惟影響。」昔伏羲氏繼天而王，受《河圖》，則而畫之，八卦是也。禹治洪水，賜《洛書》，法而陳之，《洪範》是也。聖人行其道，寶其真，自天祐之，吉無不利。三五已降，各有司存。爰及殷之箕子，在父師之位，典斯大範。周既克殷，以箕子歸，武王虛己而問焉。箕子對以禹所得《雒書》，授之以垂訓。然則《河圖》、《雒書》相為經緯，八卦、九章更為表裏。殷道絕，文王演《周易》；周道弊，孔子述《春秋》。奉乾坤之陰陽，郊洪範之休咎，天人之道粲然著矣。
漢興，承秦滅學之後，文帝時，虙生創紀《大傳》，其言五行庶征備矣。後景武之際，董仲舒治《公羊春秋》，始推陰陽，為儒者之宗。宣元之間，劉向治《谷梁春秋》，數其禍福，傳以《洪範》，與仲舒多所不同。至向子歆治《左氏傳》，其言《春秋》及五行，又甚乖異。班固據《大傳》，采仲舒、劉向、劉歆著《五行志》，而傳載眭孟、夏侯勝、京房、谷永、李尋之徒所陳行事，訖于王莽，博通祥變，以傳《春秋》。
綜而為言，凡有三術。其一曰，君治以道，臣輔克忠，萬物咸遂其性，則和氣應，休征效，國以安。二曰，君違其道，小人在位，眾庶失常，則乖氣應，咎征效，國以亡。三曰，人君大臣見災異，退而自省，責躬修德，共禦補過，則消禍而福至。此其大略也。輒舉斯例，錯綜時變，婉而成章，有足觀者。及司馬彪纂光武之後以究漢事，災眚之說不越前規。今采黃初以降言祥異者，著於此篇。