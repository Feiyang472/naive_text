十二次。班固取《三統暦》十二次配十二野，其言最詳。又有費直説《周易》、蔡邕《月令章句》，所言頗有先後。魏太史令陳卓更言郡國所入宿度，今附而次之。
自軫十二度至氐四度爲壽星，于辰在辰，鄭之分野，屬兗州。費直《周易分野》，壽星起軫七度。蔡邕《月令章句》，壽星起軫六度。
自氐五度至尾九度爲大火，於辰在卯，宋之分野，屬豫州。費直，起氐十一度。蔡邕，起亢八度。
自尾十度至南斗十一度爲析木，於辰在寅，燕之分野，屬幽州。費直，起尾九度。蔡邕，起尾四度。
自南斗十二度至須女七度爲星紀，於辰在醜，呉越之分野，屬揚州。費直，起斗十度。蔡邕，起斗六度。
自須女八度至危十五度爲玄枵，於辰在子，齊之分野，屬靑州。費直，起女六度。蔡邕，起女十度。
自危十六度至奎四度爲諏訾，於辰在亥，衞之分野，屬并州。費直，起危十四度。蔡邕，起危十度。
自奎五度至胃六度爲降婁，於辰在戌，魯之分野，屬徐州。費直，起奎二度。蔡邕，起奎八度。
自胃七度至畢十一度爲大梁，於辰在酉，趙之分野，屬冀州。費直，起婁十度。蔡邕，起胃一度。
自畢十二度至東井十五度爲實沈，于辰在申，魏之分野，屬益州。費直，起畢九度。蔡邕，起畢六度。
自東井十六度至柳八度爲鶉首，於辰在未，秦之分野，屬雍州。費直，起井十二度。蔡邕，起井十度。
自柳九度至張十六度爲鶉火，於辰在午，周之分野，屬三河。費直，起柳五度。蔡邕，起柳三度。
自張十七度至軫十一度爲鶉尾，於辰在已，楚之分野，屬荊州。費直，起張十三度。蔡邕，起張十二度。