古言天者有三家，一曰蓋天，二曰宣夜，三曰渾天。漢靈帝時，蔡邕于朔方上書，言「宣夜之學，絶無師法。《周髀》術數具存，考驗天狀，多所違失。惟渾天近得其情，今史官候台所用銅儀則其法也。立八尺圓體而具天地之形，以正黃道，占察發斂，以行日月，以歩五緯，精微深妙，百代不易之道也。官有其器而無本書，前志亦闕」。
蔡邕所謂《周髀》者，即蓋天之説也。其本庖犧氏立周天暦度，其所傳則周公受于殷商，周人志之，故曰《周髀》。髀，股也；股者，表也。其言天似蓋笠，地法覆槃，天地各中髙外下。北極之下爲天地之中，其地最髙，而滂沲四隤，三光隱映，以爲晝夜。天中髙於外衡冬至日之所在六萬里，北極下地髙於外衡下地亦六萬里，外衡髙於北極下地二萬里。天地隆髙相從，日去地恆八萬里。日麗天而平轉，分冬夏之間日所行道爲七衡六間。毎衡周徑里數，各依算術，用句股重差推晷影極遊，以爲遠近之數，皆得於表股者也。故曰《周髀》。
又《周髀》家云：「天圓如張蓋，地方如棋局。天旁轉如推磨而左行，日月右行，隨天左轉，故日月實東行，而天牽之以西沒。譬之於蟻行磨石之上，磨左旋而蟻右去，磨疾而蟻遲，故不得不隨磨以左回焉。天形南髙而北下，日出髙，故見；日入下，故不見。天之居如倚蓋，故極在人北，是其證也。極在天之中，而今在人北，所以知天之形如倚蓋也。日朝出陽中，暮入陰中，陰氣暗冥，故沒不見也。夏時陽氣多，陰氣少，陽氣光明，與日同輝，故日出即見，無蔽之者，故夏日長也。冬天陰氣多，陽氣少，陰氣暗冥，掩日之光，雖出猶隱不見，故冬日短也。」
宣夜之書亡，惟漢秘書郎郗萌記先師相傳云：「天了無質，仰而瞻之，髙遠無極，眼瞀精絶，故蒼蒼然也。譬之旁望遠道之黃山而皆靑，俯察千仞之深谷而窈黑，夫靑非眞色，而黑非有體也。日月衆星，自然浮生虚空之中，其行其止皆須氣焉。是以七曜或逝或住，或順或逆，伏見無常，進退不同，由乎無所根系，故各異也。故辰極常居其所，而北斗不與衆星西沒也。攝提、塡星皆東行，日行一度，月行十三度，遲疾任情，其無所系著可知矣。若綴附天體，不得爾也。
成帝咸康中，會稽虞喜因宣夜之説作《安天論》，以爲「天髙窮於無窮，地深測於不測。天確乎在上，有常安之形；地塊焉在下，有居靜之體。當相覆冒，方則倶方，圓則倶圓，無方圓不同之義也。其光曜布列，各自運行，猶江海之有潮汐，萬品之有行藏也」。葛洪聞而譏之曰：「苟辰宿不麗於天，天爲無用，便可言無，何必復雲有之而不動乎？」由此而談，稚川可謂知言之選也。
虞喜族祖河間相聳又立穹天論云：「天形穹隆如鷄子，幕其際，周接四海之表，浮於元氣之上。譬如覆奩以抑水，而不沒者，氣充其中故也。日繞辰極，沒西而還東，不出入地中。天之有極，猶蓋之有斗也。天北下於地三十度，極之傾在地卯酉之北亦三十度，人在卯酉之南十餘萬里，故斗極之下不爲地中，當對天地卯酉之位耳。日行黃道繞極，極北去黃道百一十五度，南去黃道六十七度，二至之所舍以爲長短也。」
呉太常姚信造昕天論云：「人爲靈蟲，形最似天。今人頤前侈臨胸，而項不能覆背。近取諸身，故知天之體南低入地，北則偏髙。又冬至極低，而天運近南，故日去人遠，而斗去人近，北天氣至，故冰寒也。夏至極起，而天運近北，故斗去人遠，日去人近，南天氣至，故蒸熱也。極之立時，日行地中淺，故夜短；天去地髙，故晝長也。極之低時，日行地中深，故夜長；天去地下，故晝短也。」
自虞喜、虞聳、姚信皆好奇徇異之説，非極數談天者也。至於渾天理妙，學者多疑。漢王仲任據蓋天之説，以駁渾儀云：「舊説天轉從地下過。今掘地一丈輒有水，天何得從水中行乎？甚不然也。日隨天而轉，非入地。夫有目所望，不過十里，天地合矣；實非合也，遠使然耳。今視日入，非入也，亦遠耳。當日入西方之時，其下之人亦將謂之爲中也。四方之人，各以其所近者爲出，遠者爲入矣。何以明之？今試使一人把大炬火，夜行於平地，去人十里，火光滅矣；非滅也。遠使然耳。今日西轉不復見，是火滅之類也。日月不員也，望視之所從員者，去人遠也。夫日，火之精也；月，水之精也。水火在地下員，在天何故員？」故丹陽葛洪釋之曰：《渾天儀注》云：「天如鷄子，地如鷄中黃，孤居於天内，天大而地小。天表裏有水，天地各乘氣而立，載水而行。周天三百六十五度四分度之一，又中分之，則半覆地上，半繞地下，故二十八宿半見半隱，天轉如車轂之運也。」諸論天者雖多，然精於陰陽者少。張平子、陸公紀之徒，咸以爲推歩七曜之道，以度暦象昏明之證候，校以四八之氣，考以漏刻之分，占晷景之往來，求形驗于事情，莫密於渾象者也。
張平子既作銅渾天儀，於密室中以漏水轉之，令伺之者閉戸而唱之。其伺之者以告靈台之觀天者曰：「璿璣所加，某星始見，某星已中，某星今沒」，皆如合符也。崔子玉爲其碑銘曰：「數術窮天地，製作侔造化，髙才偉藝，與神合契。」蓋由於平子渾儀及地動儀之有驗故也。
若天果如渾者，則天之出入行于水中，爲的然矣。故黃帝書曰，「天在地外，水在天外」，水浮天而載地者也。又《易》曰：「時乘六龍。」夫陽爻稱龍，龍者居水之物，以喩天。天，陽物也，又出入水中，與龍相似，故以比龍也。聖人仰觀俯察，審其如此，故《晉》卦《坤》下《離》上，以證日出於地也。又《明夷》之卦《離》下《坤》上，以證日入於地也。《需》卦《乾》下《坎》上，此亦天入水中之象也。天爲金，金水相生之物也。天出入水中，當有何損，而謂爲不可乎？故桓君山曰：「春分日出卯入酉，此乃人之卯酉。天之卯酉，常値斗極爲天中。今視之乃在北，不正在人上。而春秋分時，日出入乃在斗極之南。若如磨右轉，則北方道遠而南方道近，晝夜漏刻之數不應等也。」後奏事待報，坐西廊廡下，以寒故暴背。有頃，日光出去，不復暴背。君山乃告信蓋天者曰：「天若如推磨右轉而日西行者，其可知矣。」然則天出入水中，無復疑矣。
又今視諸星出於東者，初但去地小許耳。漸而西行，先經人上，從遂西轉而下焉，不旁旋也。其先在西之星，亦稍下而沒，無北轉者。日之出入亦然。若謂天磨右轉者，日之出入亦然，衆日月宜隨夫而回，初在於東，次經于南，次到於西，次及於北，而復還於東，不應橫過去也。今日出於東，冉冉轉上，及其入西，亦復漸漸稍下，都不繞邊北去。了了如此，王生必固謂爲不然者，疎矣。
今日徑千里，圍周三千里，中足以當小星之數十也。若日以轉遠之故，但當光曜不能復來照及人耳，宜猶望見其體，不應都失其所在也。日光既盛，其體又大於星多矣。今見極北之小星，而不見日之在北者，明其不北行也。若日以轉還之故，不復可見，其北入之間，應當稍小，而日方入之時乃更大，此非轉遠之徴也。王生以火炬喩日，吾亦將借子之矛以刺子之楯焉。把火之人去人轉遠，其光轉微，而日月自出至入，不漸小也。王生以火喩之，謬矣。
又日之入西方，視之稍稍去，初尚有半，如橫破鏡之狀，須臾淪沒矣。若如王生之言，日轉北去有半者，其北都沒之頃，宜先如豎破鏡之狀，不應如橫破鏡也。如此言之，日入西方，不亦孤於乎？又月之光微，不及日遠矣。月盛之時，雖有重雲敝之，不見月體，而夕猶朗然，是光猶從雲中而照外也。日若繞西及北者，其光故應如月在雲中之狀，不得夜便大暗也。又日入則星月出焉。明知天以日月分主晝夜，相代而照也。若日常出者，不應日亦入而星月亦出也。
又案《河》、《洛》之文，皆云水火者，陰陽之餘氣也。夫言餘氣，則不能生日月可知也，顧當言日精生火者可耳。若水火是日月所生，則亦何得盡如日月之員乎？今火出於陽燧，陽燧員而火不員也；水出於方諸，方諸方而水不方也。又陽燧可以取火於日，而無取日於火之理，此則日精之生火明矣，方諸可以取水於月，而無取月于水之道，此則月精之生水了矣。王生又云遠故視之員。若審然者，月初生之時及既虧之後，何以視之不員乎？而日食或上或下，從側而起，或如鉤至盡。若遠視見員，不宜見其殘缺左右所起也。此則渾天之理，信而有徴矣。