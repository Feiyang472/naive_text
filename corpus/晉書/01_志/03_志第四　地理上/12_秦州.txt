案《禹貢》本雍州之域，魏始分隴右置焉，刺史領護羌校尉，中間暫廢。及泰始五年，又以雍州隴右五郡及涼州之金城、梁州之陰平，合七郡置秦州，鎮冀城。太康三年，罷秦州，并雍州。七年，復立，鎮上邽。統郡六，縣二十四，戶三萬二千一百。
隴西郡〈秦置。統縣四，戶三千。〉
南安郡〈漢置。統縣三，戶四千三百。〉
天水郡〈漢武置，孝明改爲漢陽，晉復爲天水。[36]統縣六，戶八千五百。〉
略陽郡〈本名廣魏，泰始中更名焉。統縣四，戶九千三百二十。〉
武都郡〈漢置。統縣五，戶三千。〉
陰平郡〈泰始中置。統縣二，戶三千。〉
惠帝分隴西之狄道、臨洮、河關，又立洮陽、遂平、武街、始興、第五、真仇六縣，合九縣置狄道郡，屬秦州。張駿分屬涼州，又以狄道縣立武始郡。江左分梁爲秦，寄居梁州，又立氐池爲北秦州。