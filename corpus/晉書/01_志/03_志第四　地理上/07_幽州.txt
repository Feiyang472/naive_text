案《禹貢》冀州之域，舜置十二牧，則其一也。《周禮》：「東北曰幽州。」《春秋元命包》云：「箕星散爲幽州，分爲燕國。」言北方太陰，故以幽冥爲號。武王定殷，封召公於燕，其後與六國俱稱王。及秦滅燕，以爲漁陽、上谷、右北平、遼西、遼東五郡。漢高祖分上谷置涿郡。武帝置十三州，幽州依舊名不改。其後開東邊，置玄菟、樂浪等郡，亦皆屬焉。元鳳元年，改燕曰廣陽郡。幽州所部凡九郡，至晉不改。幽州統郡國七，縣三十四，戶五萬九千二十。
范陽國〈漢置涿郡。魏文更名范陽郡。武帝置國，封宣帝弟子綏爲王。統縣八，戶一萬一千。〉
燕國〈漢置，孝昭改爲廣陽郡。統縣十，戶二萬九千。〉
北平郡〈秦置。統縣四，戶五千。〉
上谷郡〈秦置，郡在谷之上頭，故因名焉。統縣二，戶四千七十。〉
廣甯郡〈故屬上谷，太康中置郡，都尉居。統縣三，戶三千九百五十。〉
代郡〈秦置。統縣四，戶三千四百。〉
遼西郡〈秦置。統縣三，戶二千八百。〉
惠帝之後，幽州沒於石勒。及穆帝永和五年，慕容雋僭號於薊，是爲前燕。七年，雋移都於鄴。雋死，子暐爲苻堅所滅。堅敗，地復入慕容垂，是爲後燕。垂死，寶遷于和龍。