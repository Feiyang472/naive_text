裴嶷，字文冀，河東聞喜人也。父昶，司隸校尉。嶷清方有幹略，累遷至中書侍郎，轉給事黃門郎、滎陽太守。屬天下亂，嶷兄武先為玄菟太守，嶷遂求為昌黎太守。至郡，久之，武卒，嶷被征，乃將武子開送喪俱南。既達遼西，道路梗塞，乃與開投廆。時諸流寓之士見廆草創，並懷去就。嶷首定名分，為群士啟行。廆甚悅，以嶷為長史，委以軍國之謀。
及悉獨官寇逼城下，外內騷動，廆問策於嶷，嶷曰：「悉獨官雖擁大眾，軍無號令，眾無部陣，若簡精兵，乘其無備，則成擒耳。」廆從之，遂陷寇營。廆威德於此甚振，將遣使獻捷於建鄴，妙簡行人，令嶷將命。
初，朝廷以廆僻在荒遠，猶以邊裔之豪處之。嶷既使至，盛言廆威略，又知四海英賢並為其用，舉朝改觀焉。嶷將還，帝試留嶷以觀之，嶷辭曰：「臣世荷朝恩，濯纓華省，因事遠寄，投跡荒遐。今遭開泰，得睹朝廷，復賜恩詔，即留京輦，於臣之私，誠為厚幸。顧以皇居播遷，山陵幽辱，慕容龍驤將軍越在遐表，乃心王室，慷慨之誠，義感天地，方掃平中壤，奉迎皇輿，故遣使臣，萬里表誠。今若留臣，必謂國家遺其僻陋，孤其丹心，使懷義懈怠。是以微臣區區忘身為國，貪還反命耳。」帝曰：「卿言是也。」乃遣嶷還。廆後謂群僚曰：「裴長史名重中朝，而降屈於此，豈非天以授孤也。」出為遼東相，轉樂浪太守。