慕容恪，字玄恭，皝之第四子也。幼而謹厚，沈深有大度。母高氏無寵，皝未之奇也。年十五，身長八尺七寸，容貌魁傑，雄毅嚴重，每所言及，輒經綸世務，皝始異焉，乃授之以兵。數從皝征伐，臨機多奇策。使鎮遼東，甚有威惠。高句麗憚之，不敢為寇。皝使恪與俊俱伐夫餘，俊居中指授而已，恪身當矢石，推鋒而進，所向輒潰。
皝將終，謂俊曰：「今中原未一，方建大事，恪智勇俱濟，汝其委之。」及俊嗣位，彌加親任。累戰有大功，封太原王，拜侍中、假節、大都督、錄尚書。俊寢疾，引恪與慕容評屬以後事。及暐之世，總攝朝權。初，建鄴聞俊死，曰：「中原可圖矣。」桓溫曰：「慕容恪尚存，所憂方為大耳。」
慕輿根之就誅也，內外危懼。恪容止如常，神色自若，出入往還，一人步從。或有諫之者，恪曰：「人情懷懼，且當自安以靖之。吾復不安，則眾何瞻仰哉！」於是人心稍定。恪虛襟待物，諮詢善道，量才處任，使人不逾位。朝廷謹肅，進止有常度，雖執權政，每事必咨之於評。罷朝歸第，則盡心色養，手不釋卷。其百僚有過，未嘗顯之，自是庶僚化德，稀有犯者。
恪之圖洛陽也，秦中大震，苻堅親將以備潼關，軍回乃定。恪為將不尚威嚴，專以恩信禦物，務於大略，不以小令勞眾。軍士有犯法，密縱舍之，捕斬賊首以令軍。營內不整似可犯，而防禦甚嚴，終無喪敗。
臨終，暐親臨問以後事，恪曰：「臣聞報恩莫大薦士，板築猶可，而況國之懿籓！吳王文武兼才，管、蕭之亞，陛下若任之以政，國其少安。不然，臣恐二寇必有窺窬之計。」言終而死。