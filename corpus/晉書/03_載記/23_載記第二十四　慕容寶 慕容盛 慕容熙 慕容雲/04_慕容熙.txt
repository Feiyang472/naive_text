熙字道文，垂之少子也。初封河間王。段速骨之難，諸王多被其害，熙素為高陽王崇所親愛，故得免焉。蘭汗之篡也，以熙為遼東公，備宗祀之義。盛初即位，降爵為公，拜都督中外諸軍事、驃騎大將軍、尚書左僕射，領中領軍。從征高句驪、契丹，皆勇冠諸將。盛曰：「叔父雄果英壯，有世祖之風，但弘略不如耳。」
及盛死，其太后丁氏以國多難，宜立長君。群望皆在平原西元，而丁氏意在於熙，遂廢太子定，迎熙入宮。群臣勸進，熙以讓元，元固以讓熙，熙遂僭即尊位。誅其大臣段璣、秦興等，並夷三族。元以嫌疑賜死。元字道光，寶之第四子也。赦殊死已下，改元曰光始，改北燕台為大單于台，置左右輔，位次尚書。
初，熙烝于丁氏，故為所立。及寵倖苻貴人，丁氏怨恚呪詛，與兄子七兵尚書信謀廢熙。熙聞之，大怒，逼丁氏令自殺，葬以後禮，誅丁信。
熙狩于北原，石城令高和殺司隸校尉張顯，閉門距熙。熙率騎馳返，和眾皆投杖，熙入誅之。於是引見州郡及單于八部耆舊於東宮，問以疾苦。
大築龍騰苑，廣袤十餘里，役徒二萬人。起景雲山于苑內，基廣五百步，峰高十七丈。又起逍遙宮、甘露殿，連房數百，觀閣相交。鑿天河渠，引水入宮。又為其昭儀苻氏鑿曲光海、清涼池。季夏盛暑，士卒不得休息，暍死者太半。熙游于城南，止大柳樹下，若有人呼曰：「大王且止。」熙惡之，伐其樹，乃有蛇長丈餘，從樹中而出。
立其貴嬪苻氏為皇后，赦殊死已下。
熙北襲契丹，大破之。
昭儀苻氏死，偽諡湣皇后。贈苻謨太宰，諡文獻公。二苻並美而豔，好微行遊宴，熙弗之禁也。請謁必從，刑賞大政無不由之。初，昭儀有疾，龍城人王溫稱能療之，未幾而卒，熙忿其妄也，立於公車門支解溫而焚之。其後好游田，熙從之，北登白鹿山，東過青嶺，南臨滄海，百姓苦之，士卒為豺狼所害及凍死者五千餘人矣。會高句驪寇燕郡，殺略百餘人。熙伐高句驪，以苻氏從，為沖車地道以攻遼東。熙曰：「待剗平寇城，朕當與後乘輦而入，不聽將士先登。」於是城內嚴備，攻之不能下。會大雨雪，士卒多死，乃引歸。
擬鄴之鳳陽門，作弘光門，累級三層。
熙與苻氏襲契丹，憚其眾盛，將還，苻氏弗聽，遂棄輜重，輕襲高句驪，周行三千餘里，士馬疲凍，死者屬路。攻木底城，不克而還。
盡殺寶諸子。大城肥如及宿軍，以仇尼倪為鎮東大將軍、營州刺史，鎮宿軍，上庸公懿為鎮西將軍、幽州刺史，鎮令支；尚書劉木為鎮南大將軍、冀州刺史，鎮肥如。
為苻氏起承華殿，高承光一倍，負土於北門，土與穀同價。典軍杜靜載棺詣闕，上書極諫。熙大怒，斬之。苻氏嘗季夏思凍魚膾，仲冬須生地黃，皆下有司切責，不得，加以大辟，其虐也如此。苻氏死，熙悲號躃踴，若喪考妣，擁其屍而撫之曰：「體已就冷，命遂斷矣！」於是僵僕氣絕，久而乃蘇。大斂既訖，復啟其棺而與交接。服斬縗，食粥。制百僚于宮內哭臨，令沙門素服。使有司案檢哭者，有淚以為忠孝，無則罪之，於是群臣震懼，莫不含辛以為淚焉。慕容隆妻張氏，熙之嫂也，美姿容，有巧思。熙將以為苻氏之殉，欲以罪殺之，乃毀其禭靴，中有弊氈，遂賜死。三女叩頭求哀，熙不許。制公卿已下至於百姓，率戶營墓，費殫府藏。下錮三泉，周輸數里，內則圖畫尚書八坐之象。熙曰：「善為之，朕將隨後入此陵。」識者以為不祥。其右僕射韋璆等並懼為殉，沐浴而待死焉。號苻氏墓曰征平陵。熙被髮徒跣，步從苻氏喪。轜車高大，毀北門而出。長老竊相謂曰：「慕容氏自毀其門，將不久也。」
中衛將軍馮跋、左衛將軍張興，先皆坐事亡奔，以熙政之虐也，與跋從兄萬泥等二十二人結盟，推慕容雲為主，發尚方徒五千餘人閉門距守。中黃門趙洛生奔告之，熙曰：「此鼠盜耳，朕還當誅之。」乃收發貫甲，馳還赴難。夜至龍城，攻北門不克，遂敗，走入龍騰宛，微服隱于林中，為人所執，雲得而弑之，及其諸子同殯城北。時年二十三，在位六年。雲葬之於苻氏墓，偽諡昭文皇帝。
垂以孝武帝太元八年僭立，至熙四世，凡二十四年，以安帝義熙三年滅。初，童謠曰：「一束槁，兩頭然，禿頭小兒來滅燕。」槁字上有草，下有禾，兩頭然則禾草俱盡而成高字。雲父名拔，小字禿頭，三子，而雲季也。熙竟為雲所滅，如謠言焉。