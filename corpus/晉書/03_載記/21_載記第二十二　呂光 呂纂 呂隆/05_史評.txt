史臣曰：自晉室不綱，中原蕩析，苻氏乘釁，竊號神州。世明委質偽朝，位居上將，爰以心膂，受脤遐征。鐵騎如雲，出玉門而長騖；雕戈耀景，捐金丘而一息。蕞爾夷陬，承風霧卷，宏圖壯節，亦足稱焉。屬永固運銷，群雄兢起，班師右地，便有覬覦。於是要結六戎，潛窺雁鼎；併吞五郡，遂假鴻名。控黃河以設險，負玄漠而為固，自謂克昌霸業，貽厥孫謀。尋而耄及政昏，親離眾叛，瞑目甫爾，釁發蕭牆。紹、纂凡才，負乘致寇；弘、超凶狡，職為亂階；永基庸庸，面縛姚氏。昔竇融歸順，榮煥累葉；隗囂幹紀，靡終身世。而光棄茲勝躅，遵彼覆車，十數年間，終致殘滅。向使矯邪歸正，革偽為忠，鳴檄而蕃晉朝，仗義而誅醜虜，則燕、秦之地可定，桓、文之功可立，郭黁、段業豈得肆其奸，蒙遜、烏孤無所窺其隙矣。而猥竊非據，何其謬哉！夫天地之大德曰生，聖人之大寶曰位。非其人而處其位者，其禍必速；在其位而忘其德者，其殃必至。天鑒非遠，庸可濫乎！
贊曰：金行不兢，寶業斯屯。瓜分九寓，沴聚三秦。呂氏伺隙，欺我人神。天命難假，終亦傾淪。