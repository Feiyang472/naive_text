纂字永緒，光之庶長子也。少便弓馬，好鷹犬。苻堅時入太學，不好讀書，唯以交結公侯聲樂為務。及堅亂，西奔上邽，轉至姑臧，拜武賁中郎將，封太原公。
光死，呂紹秘不發喪，纂排閣入哭，盡哀而出。紹懼為纂所害，以位讓之，曰：「兄功高年長，宜承大統，願兄勿疑。」纂曰：「臣雖年長，陛下國家之塚嫡，不可以私愛而亂大倫。」紹固以讓纂，纂不許之。及紹嗣偽位，呂超言於紹曰：「纂統戎積年，威震內外，臨喪不哀，步高視遠，觀其舉止亂常，恐成大變，宜早除之，以安社稷。」紹曰：「先帝顧命，音猶在耳，兄弟至親，豈有此乎！吾弱年而荷大任，方賴二兄以甯家國。縱其圖我，我視死如歸，終不忍有此意也，卿懼勿過言。」超曰：「纂威名素盛，安忍無親，今不圖之，後必噬臍矣。」紹曰：「吾每念袁尚兄弟，未曾不痛心忘寢食，寧坐而死，豈忍行之。」超曰：「聖人稱知機其神，陛下臨機不斷，臣見大事去矣。」既而纂見紹於湛露堂，超執刀侍紹，目纂請收之，紹弗許。
初，光欲立弘為世子，會聞紹在仇池，乃止，弘由是有憾於紹。遣尚書姜紀密告纂曰：「先帝登遐，主上暗弱，兄總攝內外，威恩被於遐邇，輒欲遠追廢昌邑之義，以兄為中宗何如？」纂於是夜率壯士數百，逾北城，攻廣夏門，弘率東苑之眾斫洪範門。左衛齊從守融明觀，逆問之曰：「誰也？」眾曰：「太原公。」從曰：「國有大故，主上新立，太原公行不由道，夜入禁城，將為亂邪？」因抽劍直前，斫纂中額。纂左右擒之，纂曰：「義士也，勿殺。」紹遣武賁中郎將呂開率其禁兵距戰於端門，驍騎呂超率卒二千赴之。眾素憚纂，悉皆潰散。
纂入自青角門，升于謙光殿。紹登紫閣自殺，呂超出奔廣武。纂憚弘兵強，勸弘即位。弘曰：「自以紹弟也而承大統，眾心不順，是以違先帝遺敕，慚負黃泉。今復越兄而立，何面目以視息世間！大兄長且賢，威名振於二賊，宜速即大位，以安國家。」纂以隆安四年遂僭即天王位，大赦境內，改元為咸寧，諡紹為隱王。以弘為使持節、侍中、大都督、都督中外諸軍事、大司馬、車騎大將軍、司隸校尉、錄尚書事，改封番禾郡公，其餘封拜各有差。
纂謂齊從曰：「卿前斫我，一何甚也！」從泣曰：「隱王先帝所立，陛下雖應天順時，而微心未達，惟恐陛下不死，何謂甚也。」纂嘉其忠，善遇之。纂遣使謂征東呂方曰：「超實忠臣，義勇可嘉，但不識經國大體，權變之宜。方賴其忠節，誕濟世難，可以此意諭之。」超上疏陳謝，纂復其爵位。
呂弘自以功名崇重，恐不為纂所容，纂亦深忌之。弘遂起兵東苑，劫尹文、楊桓以為謀主，請宗燮俱行。燮曰：「老臣受先帝大恩，位為列棘，不能隕身授命，死有餘罪，而復從殿下，親為戎首者，豈天地所容乎！且智不能謀，眾不足恃，將焉用之！」弘曰：「君為義士，我為亂臣！」乃率兵攻纂。纂遣其將焦辨擊弘，弘眾潰，出奔廣武。纂縱兵大掠，以東苑婦女賞軍，弘之妻子亦為士卒所辱。纂笑謂群臣曰：「今日之戰何如？」其侍中房晷對曰：「天禍涼室，釁起戚籓。先帝始崩，隱王幽逼，山陵甫訖，大司馬驚疑肆逆，京邑交兵，友于接刃。雖弘自取夷滅，亦由陛下無棠棣之義。宜考已責躬，以謝百姓，而反縱兵大掠，幽辱士女。釁自由弘，百姓何罪！且弘妻，陛下之弟婦也；弘女，陛下之侄女也。奈何使無賴小人辱為婢妾。天地神明，豈忍見此！」遂歔欷悲泣。纂改容謝之，召弘妻及男女于東宮，厚撫之。呂方執弘繫獄，馳使告纂，纂遣力士康龍拉殺之。是月，立其妻楊氏為皇后，以楊氏父桓為散騎常侍、尚書左僕射、涼都尹，封金城侯。
纂將伐禿髮利鹿孤，中書令楊穎諫曰：「夫起師動眾，必參之天人，苟非其時，聖賢所不為。禿髮利鹿孤上下用命，國未有釁，不可以伐。宜繕甲養銳，勸課農殖，待可乘之機，然後一舉蕩滅。比年多事，公私罄竭，不深根固本，恐為患將來，願抑赫斯之怒，思萬全之算。」纂不從。度浩亹河，為鹿弧弟傉檀所敗，遂西襲張掖。姜紀諫曰：「方今盛夏，百姓廢農，所利既少，所喪者多，若師至嶺西，虜必乘虛寇抄都下，宜且回師以為後圖。」纂曰：「虜無大志，聞朕西征，正可自固耳。今速襲之，可以得志。」遂圍張掖，略地建康。聞傉檀寇姑臧，乃還。
即序胡安據盜發張駿墓，見駿貌如生，得真珠簏、琉璃榼、白玉樽、赤玉簫、紫玉笛、珊瑚鞭、馬腦鐘，水陸奇珍不可勝紀。纂誅安據党五十餘家，遣使弔祭駿，並繕修其墓。
道士句摩羅耆婆言於纂曰：「潛龍屢出，豕犬見妖，將有下人謀上之禍，宜增修德政，以答天戒。」纂納之。耆婆，即羅什之別名也。
纂游田無度，荒耽酒色，其太常楊穎諫曰：「臣聞皇天降鑒，惟德是與。德由人弘，天應以福，故勃焉之美奄在聖躬。大業已爾，宜以道守之。廓靈基於日新，邀洪福于萬祀。自陛下龍飛，疆宇未辟，崎嶇二嶺之內，綱維未振於九州。當兢兢夕惕，經略四方，成先帝之遺志，拯蒼生於荼蓼。而更飲酒過度，出入無恆，宴安游盤之樂，沈湎樽酒之間，不以寇仇為慮，竊為陛下危之。糟丘酒池，洛汭不返，皆陛下之殷鑒。臣蒙先帝夷險之恩，故不敢避幹將之戮。」纂曰：「朕之罪也。不有貞亮之士，誰匡邪僻之君！」然昏虐自任，終不能改，常與左右因醉馳獵於坑澗之間，殿中侍御史王回、中書侍郎王儒扣馬諫曰：「千金之子坐不垂堂，萬乘之主清道而行，奈何去輿輦之安，冒奔騎之危！銜橛之變，動有不測之禍。愚臣竊所不安，敢以死爭，願陛下遠思袁盎攬轡之言，不令臣等受譏千載。」纂不納。
纂番禾太守呂超擅伐鮮卑思盤，思盤遣弟乞珍訴超於纂，纂召超將盤入朝。超至姑臧，大懼，自結於殿中監杜尚，纂見超，怒曰：「卿恃兄弟桓桓，欲欺吾也，要當斬卿，然後天下可定。」超頓首不敢。纂因引超及其諸臣宴於內殿。呂隆屢勸纂酒，已至昏醉，乘步輓車將超等游於內。至琨華堂東閤，車不得過，纂親將竇川、駱騰倚劍於壁，推車過閤。超取劍擊纂，纂下車擒超，超刺纂洞胸，奔於宣德堂。川、騰與超格戰，超殺之。纂妻楊氏命禁兵討超，杜尚約兵舍杖。將軍魏益多入，斬纂首以徇曰：「纂違先帝之命，殺害太子，荒耽酒獵，昵近小人，輕害忠良，以百姓為草芥。番禾太守超以骨肉之親，懼社稷顛覆，已除之矣。上以安宗廟，下為太子報仇。凡我士庶，同茲休慶。」
偽巴西公呂他、隴西公呂緯時在北城，或說緯曰：「超陵天逆上，士眾不附。明公以懿弟之親，投戈而起，姜紀、焦辨在南城，楊桓、田誠在東苑，皆我之党也，何慮不濟！」緯乃嚴兵謂他曰：「隆、超弑逆，所宜擊之。昔田恆之亂，孔子鄰國之臣，猶抗言於哀公，況今蕭牆有難，而可坐觀乎！」他將從之，他妻梁氏止之曰：「緯、超俱兄弟之子，何為舍超助緯而為禍道乎！」他謂緯曰：「超事已立，據武庫，擁精兵，圖之為難。且吾老矣，無能為也。」超聞，登城告他曰：「纂信讒言，將滅超兄弟。超以身命之切，且懼社稷覆亡，故出萬死之計，為國家唱義，叔父當有以亮之。」超弟邈有寵於緯，說緯曰：「纂殘國破家，誅戮兄弟，隆、超此舉應天人之心，正欲尊立明公耳。先帝之子，明公為長，四海顒顒，人無異議。隆、超雖不達臧否，終不以孽代宗，更圖異望也，願公勿疑。」緯信之，與隆、超結盟，單馬入城，超執而殺之。
初，纂嘗與鳩摩羅什棋，殺羅什子，曰：「斫胡奴頭。」羅什曰：「不斫胡奴頭，胡奴斫人頭。」超小字胡奴，竟以殺纂。纂在位三年，以元興元年死。隆既篡位，偽諡纂靈皇帝，墓號白石陵。