隆字永基，光弟寶之子也，美姿貌，善騎射。光末拜北部護軍，稍曆顯位，有聲稱。超既殺纂，讓位於隆，隆有難色。超曰：「今猶乘龍上天，豈可中下！」隆以安帝元興元年遂僭即天王位。超先於番禾得小鼎，以為神瑞，大赦，改元為神鼎。追尊父寶為文皇帝，母衛氏為皇太后，妻楊氏為皇后，以弟超有佐命之勳，拜使持節、侍中、都督中外諸軍事、輔國大將軍、司隸校尉、錄尚書事，封安定公。
隆多殺豪望，以立威名，內外囂然，人不自固。魏安人焦朗遣使說姚興將姚碩德曰：「呂氏因秦之亂，制命此州。自武皇棄世，諸子兢尋干戈，德刑不恤，殘暴是先，饑饉流亡，死者太半，唯泣訴昊天，而精誠無感。伏惟明公道邁前賢，任尊分陝，宜兼弱攻昧，經略此方，救生靈之沈溺，布徽政於玉門。篡奪之際，為功不難。」遣妻子為質。碩德遂率眾至姑臧。其部將姚國方言於碩德曰：「今懸師三千，後無繼援，師之難也。宜曜勁鋒，示其威武。彼以我遠來，必決死距戰，可一舉而平。」碩德從之。呂超出戰，大敗，遁還。隆收集離散，嬰城固守。
時熒惑犯帝坐，有群雀鬥于太廟，死者數萬。東人多謀外叛，將軍魏益多又唱動群心，乃謀殺隆、超，事發，誅之，死者三百餘家。於是群臣表求與姚興通好，隆弗許。呂超諫曰：「通塞有時，艱泰相襲，孫權屈身于魏，譙周勸主迎降，豈非大丈夫哉？勢屈故也。天錫承七世之資，樹恩百載，武旅十萬，謀臣盈朝，秦師臨境，識者導以見機，而愎諫自專，社稷為墟。前鑒不遠，我之元龜也。何惜尺書單使，不以危易安！且令卑辭以退敵，然後內修德政，廢興由人，未損大略。」隆曰：「吾雖常人，屬當家國之重，不能嗣守成基，保安社稷，以太祖之業委之于人，何面目見先帝於地下！」超曰：「應龍以屈伸為靈，大人以知機為美。今連兵積歲，資儲內盡，強寇外逼，百姓嗷然無糊口之寄，假使張、陳、韓、白，亦無如之何！陛下宜思權變大綱，割區區常慮。苟卜世有期，不在和好，若天命去矣，宗族可全。」隆從之，乃請降。碩德表隆為使持節、鎮西大將軍、涼州刺史、建康公。於是遣母弟愛子文武舊臣慕容築、楊穎、史難、閻松等五十餘家質于長安，碩德乃還。姚興謀臣皆曰：「隆藉伯父余資，制命河外。今雖饑窘，尚能自支。若將來豐贍，終非國有。涼州險絕，世難先違，道清後順，不如因其饑弊而取之。」興乃遣使來觀虛實。
沮渠蒙遜又伐隆，隆擊敗之，蒙遜請和結盟，留穀萬餘斛以振饑人。姑臧穀價踴貴，斗直錢五千文，人相食，饑死者十餘萬口。城門盡閉，樵采路絕，百姓請出城乞為夷虜奴婢者日有數百。隆懼沮動人情，盡坑之，於是積屍盈于衛路。
禿髮傉檀及蒙遜頻來伐之，隆以二寇之逼也，遣超率騎二百，多齎珍寶，請迎于姚興。興乃遣其將齊難等步騎四萬迎之。難至姑臧，隆素車白馬迎於道旁。使胤告光廟曰：「陛下往運神略，開建西夏，德被蒼生，威振遐裔。枝嗣不臧，迭相篡弑。二虜交逼，將歸東京，謹與陛下奉訣于此。」歔欷慟泣，酸感興軍。隆率戶一萬，隨難東遷，至長安，興以隆為散騎常侍，公如故；超為安定太守；文武三十餘人皆擢敘之。其後隆坐與子弼謀反，為興所誅。
呂光以孝武太元十二年定涼州，十五年僭立，至隆凡十有三載，以安帝元興三年滅。