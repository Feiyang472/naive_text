乞伏國仁，隴西鮮卑人也。在昔有如弗斯、出連、叱盧三部，自漠北南出大陰山，遇一巨蟲于路，狀若神龜，大如陵阜，乃殺馬而祭之，祝曰：「若善神也，便開路；惡神也，遂塞不通。」俄而不見，乃有一小兒在焉。時又有乞伏部有老父無子者，請養為子，眾咸許之。老父欣然自以有所依憑，字之曰紇幹。紇幹者，夏言依倚也。年十歲，驍勇善騎射，彎弓五百斤。四部服其雄武，推為統主，號之曰乞伏可汗托鐸莫何。托鐸者，言非神非人之稱也。其後有祐鄰者，即國仁五世祖也。泰始初，率戶五千遷于夏緣，部眾稍盛。鮮卑鹿結七萬餘落，屯于高平川，與祐鄰迭相攻擊。鹿結敗，南奔略陽，祐鄰盡並其眾，固居高平川。祐鄰死，子結權立，徙於牽屯。結權死，子利那立，擊鮮卑吐賴于烏樹山，討尉遲渴權于大非川，收眾三萬餘落。利那死，弟祁埿立。祁埿死，利那子述延立。討鮮卑莫侯于苑川，大破之，降其眾二萬餘落，固居苑川。以叔父軻埿為師傅，委以國政，斯引烏埿為左輔將軍，鎮蔡園川，出連高胡為右輔將軍，鎮至便川，叱盧那胡為率義將軍，鎮牽屯山。述延死，子傉大寒立。會石勒滅劉曜，懼而遷于麥田無孤山。大寒死，子司繁立，始遷於度堅山。尋為苻堅將王統所襲，部眾叛降於統。司繁歎謂左右曰：「智不距敵，德不撫眾，劍騎未交而本根已敗，見眾分散，勢亦難全。若奔諸部，必不我容，吾將為呼韓邪之計矣。」乃詣統降於堅。堅大悅，署為南單于，留之長安。以司繁叔父吐雷為勇士護軍，撫其部眾。俄而鮮卑勃寒侵斥隴右，堅以司繁為使持節、都督討西胡諸軍事、鎮西將軍以討之。勃寒懼而請降，司繁遂鎮勇士川，甚有威惠。
司繁卒，國仁代鎮，及堅興壽春之役，徵為前將軍，領先鋒騎。會國仁叔父步頹叛於隴西，堅遣國仁還討之。步頹聞而大悅，迎國仁于路。國仁置酒高會，攘袂大言曰：「苻氏往因趙石之亂，遂妄竊名號，窮兵極武，跨僭八州。疆宇既寧，宜綏以德，方虛廣威聲，勤心遠略，騷動蒼生，疲弊中國，違天怒人，將何以濟！且物極則虧、禍盈而覆者，天之道也。以吾量之，是役也，難以免矣。當與諸君成一方之業。」及堅敗歸，乃招集諸部，有不附者，討而並之，眾至十餘萬。及堅為姚萇所殺，國仁謂其豪帥曰：「苻氏以高世之姿而困於烏合之眾，可謂天也。夫守常迷運，先達恥之；見機而作，英豪之舉。吾雖薄德，藉累世之資，豈可睹時來之運而不作乎！」以孝武太元十年自稱大都督、大將軍、大單于、領秦、河二州牧，建元曰建義。以其將乙旃音埿為左相，屋引出支為右相，獨孤匹蹄為左輔，武群勇士為右輔，弟乾歸為上將軍，自余拜授各有差。置武城、武陽、安固、武始、漢陽、天水、略陽、漒川、甘松、匡朋、白馬、苑川十二郡，築勇士城以居之。
鮮卑匹蘭率眾五千降。明年，南安秘宜及諸羌虜來擊國仁，四面而至。國仁謂諸將曰：「先人有奪人之心，不可坐待其至。宜抑威餌敵，羸師以張之，軍法所謂怒我而怠寇也。」於是勒眾五千，襲其不意，大敗之。秘宜奔還南安，尋與其弟莫侯悌率眾三萬餘戶降于國仁，各拜將軍、刺史。
苻登遣使者署國仁使持節、大都督、都督雜夷諸軍事、大將軍、大單于、苑川王。國仁率騎三萬襲鮮卑大人密貴、裕苟、提倫等三部於六泉。高平鮮卑沒奕于、東胡金熙連兵來襲，相遇於渴渾川，大戰敗之，斬級三千，獲馬五千匹。沒奕於及熙奔還，三部震懼，率眾迎降。署密貴建義將軍、六泉侯，裕苟建忠將軍、蘭泉侯，提倫建節將軍、鳴泉侯。
國仁建威將軍叱盧烏孤跋擁眾叛，保牽屯山。國仁率騎七千討之，斬其部將叱羅侯，降者千餘戶。跋大懼，遂降，復其官位。因討鮮卑越質叱黎于平襄，大破之，獲其子詰歸、弟子復半及部落五千餘人而還。
太元十三年，國仁死，在位四年，偽諡宣烈王，廟號烈祖。