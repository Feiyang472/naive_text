史臣曰：慕容德以季父之親，居鄴中之重，朝危未聞其節，君存遽踐其位，豈人理哉！然稟倜儻之雄姿，韞縱橫之遠略，屬分崩之運，成角逐之資，跨有全齊，竊弄神器，撫劍而爭衡秦、魏，練甲而志靜荊、吳，崇儒術以弘風，延讜言而勵己，觀其為國，有足稱焉。
超繼已成之基，居霸者之業，政刑莫恤，畋遊是好，杜忠良而讒佞進，暗聽受而勳戚離，先緒俄頹，家聲莫振，陷宿豫而貽禍，啟大峴而延敵，君臣就虜，宗廟為墟。跡其人謀，非不幸也。
贊曰：德實奸雄，轉敗為功。奄有青土，淫名域中。超承偽祚，撓其國步。廟失良籌，庭悲沾露。