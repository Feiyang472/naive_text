史臣曰：自兩京殄覆，九土分崩，赤縣成蛇豕之墟，紫宸遷蛙黽之穴，干戈日用，戰爭方興，猶逐鹿之並驅，若瞻烏之靡定。苻洪擅蠻陬之桀黠，乘羯虜之危亡，乃附款江東而志圖關右，禍生蠆毒，未逞狼心。健既承家，克隆凶緒，率思歸之眾，投山西之隙，據億丈之岩險，總三秦之果銳，敢窺大寶，遂竊鴻名，校數奸雄，有可言矣。長生慘虐，稟自率由。睹辰象之災，謂法星之夜飲；忍生靈之命，疑猛獸之朝饑。但肆毒于刑殘，曾無心於戒懼。招亂速禍，不亦宜乎！
永固雅量瑰姿，變夷眾夏，葉魚龍之謠詠，挺草付之休征，克翦奸回，纂承偽曆，遵明王之德教，闡先聖之儒風，撫育黎元，憂勤庶政。王猛以宏材緯軍國，苻融以懿戚贊經綸，權薛以諒直進規謨，鄧、張以忠勇恢威略，俊賢效足，杞梓呈才，文武兼施，德刑具舉。乃平燕定蜀，擒代吞涼，跨三分之二，居九州之七，遐荒慕義，幽險宅心，因止馬而獻歌，托棲鸞以成頌，因以功侔曩烈，豈直化洽當年！雖五胡之盛，莫之比也。
既而足己誇世，愎諫違謀，輕敵怒鄰，窮兵黷武。懟三正之未葉，恥五運之猶乖，傾率土之師，起滔天之寇，負其犬羊之力，肆其吞噬之能。自謂戰必勝，攻必取，便欲鳴鸞禹穴，駐蹕疑山，疏爵以侯楚材，築館以須歸命。曾弗知人道助順，神理害盈，雖矜涿野之強，終致昆陽之敗。遂使凶渠候隙，狡寇伺間，步搖啟其禍先，燒當乘其亂極，宗社遷於他族，身首罄於賊臣，貽戒將來，取笑天下，豈不哀哉！豈不謬哉！
苻丕承亂僭竊，尋及傾敗，斯可謂天之所廢，人不能支。苻登集離散之兵，厲死休之志，雖眾寡不敵，難以立功，而義烈慷慨，有足稱矣。
贊曰：洪惟壯勇，威棱氐種。健藉世資，遂雄關、隴。長生昏虐，敗不旋踵。永固禎祥，肇自龍驤。垂旒負扆，竊帝圖王。患生縱敵，難起矜強。丕、登僭假，淪胥以亡。