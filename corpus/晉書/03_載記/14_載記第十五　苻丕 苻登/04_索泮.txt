索泮，字德林，敦煌人也。世為冠族。泮少時遊俠，及長，變節好學，有佐世才器。張天錫輔政，以泮為冠軍、記室參軍。天錫即位，拜司兵，歷位禁中錄事。執法禦掾，州府肅然，郡縣改跡。遷羽林左監，有勤幹之稱。出為中壘將軍、西郡武威太守、典戎校尉。政務寬和，戎夏懷其惠，天錫甚敬之。苻堅見而歎曰：「涼州信多君子！」既而以泮河西德望，拜別駕。呂光既克姑臧，泮固郡不降，光攻而獲之。光曰：「孤既平西域，將赴難京師，梁熙無狀，絕孤歸路，此朝延之罪人，卿何意阻郡固迷，自同元惡！」泮厲色責光曰：「將軍受詔討叛胡，可受詔亂涼州邪？寡君何罪，而將軍害之？泮但苦力寡，不能固守以報君父之讎，豈如逆氐彭濟望風反叛！主滅臣死，禮之常也。」乃就刑於市，神色不變。
弟菱，有俊才，仕張天錫為執法中郎、冗從右監。苻堅世至伏波將軍、典農都尉，與泮俱被害。