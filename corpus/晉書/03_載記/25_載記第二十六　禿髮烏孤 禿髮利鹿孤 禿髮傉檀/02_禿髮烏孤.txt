禿髮烏孤，河西鮮卑人也。其先與後魏同出。八世祖匹孤率其部自塞北遷於河西，其地東至麥田、牽屯，西至濕羅，南至澆河，北接大漠。匹孤卒，子壽闐立。初，壽闐之在孕，母胡掖氏因寢而產於被中，鮮卑謂被為「禿髮」，因而氏焉。壽闐卒，孫樹機能立，壯果多謀略。泰始中，殺秦州刺史胡烈于萬斛堆，敗涼州刺史蘇愉于金山，盡有涼州之地，武帝為之旰食。後為馬隆所敗，部下殺之以降。從弟務丸立。死，孫推斤立。死，子思復鞬立，部眾稍盛。烏孤即思復鞬之子也。及嗣位，務農桑，修鄰好。呂光遣使署為假節、冠軍大將軍、河西鮮卑大都統、廣武縣侯。烏孤謂諸將曰：「呂氏遠來假授，當可受不？」眾咸曰：「吾士眾不少，何故屬人！」烏孤將從之，其將石真若留曰：「今本根未固，理宜隨時。光德刑修明，境內無虞，若致死於我者，大小不敵，後雖悔之，無所及也。不如受而遵養之，又待其釁耳。」烏孤乃受之。
烏孤討乙弗、折掘二部，大破之，遣其將石亦幹築廉川堡以都之。烏孤登廉川大山，泣而不言。石亦幹進曰：「臣聞主憂臣辱，主辱臣死，大王所為不樂者，將非呂光乎！光年已衰老，師徒屢敗。今我以士馬之盛，保據大川，乃可以一擊百，光何足懼也。」烏孤曰：「光之衰老，亦吾所知。但我祖宗以德懷遠，殊俗憚威，盧陵、契汗萬里委順。及吾承業，諸部背叛，邇既乖違，遠何以附，所以泣耳。」其將苻渾曰：「大王何不振旅誓眾，以討其罪。」烏孤從之，大破諸部。呂光封烏孤廣武郡公。又討意雲鮮卑，大破之。
光又遣使署烏孤征南大將軍、益州牧、左賢王。烏孤謂使者曰：「呂王昔以專征之威，遂有此州，不能以德柔遠，惠安黎庶。諸子貪淫，三甥肆暴，郡縣土崩，下無生賴。吾安可違天下之心，受不義之爵！帝王之起，豈有常哉！無道則滅，有德則昌，吾將順天人之望，為天下主。」留其鼓吹羽儀，謝其使而遣之。
隆安元年，自稱大都督、大將軍、大單于、西平王，赦其境內，年號太初。曜兵廣武，攻克金城。光遣將軍竇苟來伐，戰於街亭，大敗之。降光樂都、湟河、澆河三郡，嶺南羌胡數萬落皆附之。光將楊軌、王乞基率戶數千來奔。烏孤更稱武威王。後三歲，徙于樂都，署弟利鹿孤為驃騎大將軍、西平公，鎮安夷，傉檀為車騎大將軍、廣武公，鎮西平。以楊軌為賓客。金石生、時連珍，四夷之豪雋；陰訓、郭倖，西州之德望；楊統、楊貞、衛殷、麹丞明、郭黃、郭奮、史暠、鹿嵩，文武之秀傑；梁昶、韓疋、張昶、郭韶，中州之才令；金樹、薛翹、趙振、王忠、趙晁、蘇霸，秦雍之世門，皆內居顯位，外宰郡縣。官方授才，咸得其所。
烏孤從容謂其群下曰：「隴右區區數郡地耳！因其兵亂，分裂遂至十餘。乾歸擅命河南，段業阻兵張掖，虐氐假息，偷據姑臧。吾藉父兄遣烈。思郭清西夏。兼弱攻昧，三者何先？」楊統進曰：「乾歸本我所部，終必歸服。段業儒生，才非經世，權臣擅命，制不由已，千里伐人，糧運懸絕，且與我鄰好，許以分災共患，乘其危弊，非義舉也。呂光衰老，嗣紹沖暗，二子纂、弘，雖頗有文武，而內相猜忌。若天威臨之，必應鋒瓦解。宜遣車騎鎮浩亹，鎮北據廉川，乘虛迭出，多方以誤之，救右則擊其左，救左則擊其右，使纂疲於奔命，人不得安其農業。兼弱攻昧，於是乎在，不出二年，可以坐定姑臧。姑臧既拔，二寇不待兵戈，自然服矣。」烏孤然之，遂陰有吞併之志。
段業為呂纂所侵，遣利鹿孤救之。纂懼，燒氐池、張掖穀麥而還。以利鹿孤為涼州牧，鎮西平，追傉檀入錄府國事。
是歲，烏孤因酒墜馬傷脅，笑曰：「幾使呂光父子大喜。」俄而患甚，顧謂群下曰：「方難未靜，宜立長君。」言終而死，在王位三年，偽諡武王，廟號烈祖。弟利鹿孤立。