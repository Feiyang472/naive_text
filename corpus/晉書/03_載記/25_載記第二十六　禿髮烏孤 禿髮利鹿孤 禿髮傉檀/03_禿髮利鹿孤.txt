利鹿孤以隆安三年即偽位，赦其境內殊死已下，又徙居於西平。使記室監麹梁明聘于段業。業曰：「貴主先王創業啟運，功高先世，宜為國之太祖，有子何以不立？」梁明曰：「有子羌奴，先王之命也。」業曰：「昔成王弱齡，周召作宰；漢昭八歲，金、霍夾輔。雖嗣子沖幼，而二叔休明，左提右挈，不亦可乎？」明曰：「宋宣能以國讓，《春秋》美之；孫伯符委事仲謀，終開有吳之業。且兄終弟及，殷湯之制也，亦聖人之格言，萬代之通式，何必胤已為是，紹兄為非。」業曰：「美哉！使乎之義也。」
利鹿孤聞呂光死，遣其將金樹、蘇翹率騎五千屯於昌松漠口。
既逾年，赦其境內，改元曰建和。二千石長吏清高有惠化者，皆封亭侯、關內侯。
呂纂來伐，使傉檀距之。纂士卒精銳，進度三堆，三軍擾懼。傉檀下馬據胡床而坐，士眾心乃始安。與纂戰，敗之，斬二千餘級。纂西擊段業，傉檀率騎一萬，乘虛襲姑臧。纂弟緯守南北城以自固。傉檀置酒於硃明門上，鳴鐘鼓以饗將士，耀兵于青陽門，虜八千餘戶而歸。
乞伏乾歸為姚興所敗，率騎數百來奔，處之晉興，待以上賓之禮。乾歸遣子謙等質于西平。鎮北將軍俱延言于利鹿孤曰：「乾歸本我之屬國，妄自尊立，理窮歸命，非有款誠；若奔東秦，必引師西侵，非我利也。宜徙於乙弗之間，防其越逸之路。」利鹿孤曰：「吾方弘信義以收天下之心，乾歸投誠而徙之，四海將謂我不可以誠信託也。」俄而乾歸果奔于姚興。利鹿孤謂延曰：「不用卿言，乾歸果叛，卿為吾行也。」延追乾歸至河，不及而還。
利鹿孤立二年，龍見於長寧，麒麟游於綏羌，於是群臣勸進，以隆安五年僭稱河西王。其將鍮勿侖進曰：「昔我先君肇自幽、朔，被髮左衽，無冠冕之義，遷徙不常，無城邑之制，用能中分天下，威振殊境。今建大號，誠順天心。然甯居樂士，非貽厥之規；倉府粟帛，生敵人之志。且首兵始號，事必無成，陳勝、項籍，前鑒不遠。宜置晉人于諸城，勸課農桑，以供軍國之用，我則習戰法以誅未賓。若東西有變，長算以縻之；如其敵強於我，徙而以避其鋒，不亦善乎！」利鹿孤然其言。
於是率師伐呂隆，大敗之，獲其右僕射楊桓。傉檀謂之曰：「安寢危邦，不思擇木，老為囚虜，豈曰智也！」桓曰：「受呂氏厚恩，位忝端貳，雖洪水滔天，猶欲濟彼俱溺，實恥為叛臣以見明主。」傉檀曰：「卿忠臣也！」以為左司馬。
利鹿孤謂其群下曰：「吾無經濟之才，忝承業統，自負乘在位，三載於茲。雖夙夜惟寅，思弘道化，而刑政未能允中，風俗尚多凋弊；戎車屢駕，無辟境之功；務進賢彥，而下猶蓄滯。豈所任非才，將吾不明所致也？二三君子其極言無諱，吾將覽焉。」祠部郎中史暠對曰：「古之王者，行師以全軍為上，破國次之，拯溺救焚，東征西怨。今不以綏寧為先，惟以徙戶為務，安土重遷，故有離叛，所以斬將克城，土不加廣。今取士拔才，必先弓馬，文章學藝為無用之條，非所以來遠人，垂不朽也。孔子曰：'不學禮，無以立。'宜建學校，開庠序，選耆德碩儒以訓胄子。」利鹿孤善之，於是以田玄沖、趙誕為博士祭酒，以教胄子。
時利鹿孤雖僭位，尚臣姚興。楊桓兄經佐命姚萇，早死，興聞桓有德望，征之。利鹿孤餞桓於城東，謂之曰：「本期與卿共成大業，事乖本圖，分歧之感，實情深古人。但鯤非溟海，無以運其軀；鳳非修梧，無以晞其翼。卿有佐時之器，夜光之寶，當振纓雲閣，耀價連城，區區河右，未足以逞卿才力。善勖日新，以成大美。」桓泣曰：「臣往事呂氏，情節不建。陛下宥臣于俘虜之中，顯同賢舊，每希攀龍附風，立尺寸之功，龍門既開，而臣違離，公衡之戀，豈曰忘之！」利鹿孤為之流涕。
遣傉檀又攻呂隆昌松太守孟禕于顯美，克之。傉檀執禕而數之曰：「見機而作，賞之所先；守迷不變，刑之所及。吾方耀威玉門，掃平秦、隴，卿固守窮城，稽淹王憲，國有常刑，于分甘乎？」禕曰：「明公開翦河右，聲播宇內，文德以綏遠人，威武以懲不恪，況禕蔑爾，敢距天命！釁鼓之刑，禕之分也。但忠於彼者，亦忠於此。荷呂氏厚恩，受籓屏之任，明公至而歸命，恐獲罪于執事，惟公圖之。」傉檀大悅，釋其縛，待之客禮。徙顯美、麗靬二千餘戶而歸。嘉禕忠烈，拜左司馬。禕請曰：「呂氏將亡，聖朝之並河右，昭然已定。但為人守而不全，復忝顯任，竊所未安。明公之恩，聽禕就戮于姑臧，死且不朽。」傉檀義而許之。
呂隆為沮渠蒙遜所伐，遣使乞師，利鹿孤引群下議之。尚書左丞婆衍侖曰：「今姑臧饑荒殘弊，谷石萬錢，野無青草，資食無取。蒙遜千里行師，糧運不屬，使二寇相殘，以乘其釁。若蒙遜拔姑臧，亦不能守，適可為吾取之，不宜救也。」傉檀曰：「侖知其一，未知其二。姑臧今雖虛弊，地居形勝，可西一都之會，不可使蒙遜據之，宜在速救。」利鹿孤曰：「車騎之言，吾之心也。」遂遣傉檀率騎一萬救之。至昌松而蒙遜已退，傉檀徙涼澤、段塚五百餘家而歸。
利鹿孤寢疾，令曰：「內外多虞，國機務廣，其令車騎嗣業，以成先王之志。」在位三年而死，葬于西平之東南，偽諡曰康王。弟傉檀嗣。