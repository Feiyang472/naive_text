張賓，字孟孫，趙郡中丘人也。父瑤，中山太守。賓少好學，博涉經史，不為章句，闊達有大節，常謂昆弟曰：「吾自言智算鑒識不後子房，但不遇高祖耳。」為中丘王帳下都督，非其好也，病免。及永嘉大亂，石勒為劉元海輔漢將軍，與諸將下山東，賓謂所親曰：「吾曆觀諸將多矣，獨胡將軍可與共成大事。」乃提劍軍門，大呼請見，勒亦未之奇也。後漸進規謨，乃異之，引為謀主。機不虛發，算無遺策，成勒之基業，皆賓之勳也。及為右長史、大執法，封濮陽侯，任遇優顯，寵冠當時，而謙虛敬慎，開襟下士，士無賢愚，造之者莫不得盡其情焉。肅清百僚，屏絕私昵，入則格言，出則歸美。勒甚重之，每朝，常為之正容貌，簡辭令，呼曰「右侯」而不名之，勒朝莫與為比也。
及卒，勒親臨哭之，哀慟左右，贈散騎常侍、右光祿大夫、儀同三司，諡曰景。將葬，送于正陽門，望之流涕，顧左右曰：「天欲不成吾事邪，何奪吾右侯之早也！」程遐代為右長史，勒每與遐議，有所不合，輒歎曰：「右侯舍我去，令我與此輩共事，豈非酷乎！」因流涕彌日。