王墮，字安生，京兆霸城人也。博學有雄才，明天文圖緯。苻洪征梁犢，以墮為司馬，謂洪曰：「讖言苻氏應王，公其人也。」洪深然之。及為宰相，著匪躬之稱。健常歎曰：「天下群官皆如王令君者，陰陽曷不和乎！」甚敬重之。性剛峻疾惡，雅好直言。疾董榮、強國如仇讎，每於朝見之際，略不與言。人謂之曰：「董尚書貴幸一時，公宜降意。」墮曰：「董龍是何雞狗，而令國士與之言乎！」榮聞而慚恨，遂勸生誅之。及刑，榮謂墮曰：「君今復敢數董龍作雞狗？」墮瞋目而叱之。龍，榮之小字也。