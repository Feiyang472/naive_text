李流，字玄通，特第四弟也。少好學，便弓馬，東羌校尉何攀稱流有賁育之勇，舉為東羌督。及避地益州，刺史趙廞器異之。廞之使庠合部眾也，流亦招鄉里子弟得數千人。庠為廞所殺，流從特安慰流人，破常俊於綿竹，平趙廞于成都。朝廷論功，拜奮威將軍，封武陽侯。
特之承制也，以流為鎮東將軍，居東營，號為東督護。特常使流督銳眾，與羅尚相持。特之陷成都小城，使六郡流人分口入城，壯勇督領村堡。流言於特曰：「殿下神武，已克小城，然山藪未集，糧仗不多，宜錄州郡大姓子弟以為質任，送付廣漢，縶之二營，收集猛銳，嚴為防衛。」又書與特司馬上官惇，深陳納降若待敵之義。特不納。
特既死，蜀人多叛，流人大懼。流與兄子蕩、雄收遺眾，還赤祖，流保東營，蕩、雄保北營。流自稱大將軍、大都督、益州牧。
時宋岱水軍三萬，次於墊江，前鋒孫阜破德陽，獲特所置守將騫碩，太守任臧等退屯涪陵縣。羅尚遣督護常深軍毗橋，牙門左氾、黃訇、何沖三道攻北營。流身率蕩、雄攻深柵，克之，深士眾星散。追至成都，尚閉門自守，蕩馳馬追擊，觸倚矛被傷死。流以特、蕩並死，而岱、阜又至，甚懼。太守李含又勸流降，流將從之。雄與李驤迭諫，不納，流遣子世及含子胡質於阜軍。胡兄含子離聞父欲降，自梓潼馳還，欲諫不及，退與雄謀襲阜軍，曰：「若功成事濟，約與君三年迭為主。」雄曰：「今計可定，二翁不從，將若之何？」離曰：「今當制之，若不可制，便行大事。翁雖是君叔，勢不得已，老父在君，夫復何言！」雄大喜，乃攻尚軍。尚保大城。雄渡江害汶山太守陳圖，遂入郫城，流移營據之。三蜀百姓並保險結塢，城邑皆空，流野無所略，士眾饑困。涪陵人范長生率千餘家依青城山，尚參軍涪陵徐轝求為汶山太守，欲要結長生等，與尚掎角討流。尚不許，轝怨之，求使江西，遂降於流，說長生等使資給流軍糧。長生從之，故流軍復振。
流素重雄有長者之德，每云：「興吾家者，必此人也。」敕諸子尊奉之。流疾篤，謂諸將曰：「驍騎高明仁愛，識斷多奇，固足以濟大事，然前軍英武，殆天所相，可共受事於前軍，以為成都王。」遂死，時年五十六。諸將共立雄為主。雄僭號，追諡流秦文王。