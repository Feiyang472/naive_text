萇字景茂，弋仲第二十四子也。少聰哲，多權略，廓落任率，不修行業，諸兄皆奇之。隨襄征伐，每參大謀。襄之寇洛陽也，夢萇服袞衣，升御坐，諸酋長皆侍立，旦謂將佐曰：「吾夢如此，此兒志度不恆，或能大起吾族。」襄之敗于麻田也，馬中流矢死，萇下馬以授襄，襄曰：「汝何以自免？」萇曰：「但令兄濟，豎子安敢害萇！」會救至，俱免。
及襄死，萇率諸弟降于苻生。苻堅以萇為揚武將軍。曆左衛將軍，隴東、汲郡、河東、武都、武威、巴西、扶風太守，甯、幽、兗三州刺史，復為揚武將軍，步兵校尉，封益都侯。為堅將，累有大功。
初，萇隨楊安伐蜀，嘗晝寢水旁，上有神光煥然，左右咸異之。及苻堅寇晉，以萇為龍驤將軍、督益、梁州諸軍事，謂萇曰：「朕本以龍驤建業，龍驤之號未曾假人，今特以相授，山南之事一以委卿。」堅左將軍竇沖進曰：「王者無戲言，此將不祥之徴也，惟陛下察之。」堅默然。
堅既敗於淮南，歸長安，慕容泓起兵叛堅。堅遣子叡討之，以萇為司馬。為泓所敗，叡死之。萇遣龍驤長史趙都詣堅謝罪，堅怒，殺之。萇懼，奔於渭北，遂如馬牧。西州豪族尹詳、趙曜、王欽盧、王欽盧、牛雙、狄廣、張乾等率五萬餘家，咸推萇為盟主。萇將距之，天水尹緯說萇曰：「今百六之數既臻，秦亡之兆已見，以將軍威靈命世，必能匡濟時艱，故豪傑驅馳，咸同推仰。明公宜降心從議，以副群望，不可坐觀沈溺而不拯救之。」萇乃從緯謀，以太元九年自稱大將軍、大單于、萬年秦王，大赦境內，年號白雀，稱制行事。以天水尹詳、南安龐演為左右長史，南安姚晃、尹緯為左右司馬，天水狄伯支、焦虔、梁希、龐魏、任謙為從事中郎，姜訓、閻遵為掾屬，王據、焦世、蔣秀、尹延年、牛雙、張乾為參軍，王欽盧、姚方成、王破虜、楊難、尹嵩、裴騎、趙曜、狄廣、黨刪等為帥。
時慕容沖與苻堅相攻，眾甚盛。萇將西上，恐沖遏之，乃遣使通和，以子崇為質於沖，進屯北地，厲兵積粟，以觀時變。苻堅先徙晉人李祥等數千戶于敷陸，至是，降於萇，北地、新平、安定羌胡降者十餘萬戶。堅率諸將攻之，不能克。
萇聞容慕沖攻長安，議進趨之計，群下咸曰：「宜先據咸陽以制天下。」萇曰：「燕因懷舊之士而起兵，若功成事捷，咸有東歸之思，安能久固秦川！吾欲移兵嶺北，廣收資實，須秦弊燕回，然後垂拱取之。兵不血刃，坐定天下，此卞莊得二之義也。」堅甯朔將軍宋方率騎三千從雲中將赴長安，萇自貳縣要破之，方單馬奔免，其司馬田晃率眾降萇。萇遣諸將攻新平，克之，因略地至安定，嶺北諸城盡降之。
時苻堅為慕容沖所逼，走入五將山。沖入長安。堅司隸校尉權翼、尚書趙遷、大鴻臚皇甫覆、光祿大夫薛贊、扶風太守段鏗等文武數百人奔於萇。萇遣驍騎將軍吳忠率騎圍堅，萇如新平。俄而忠執堅，送之。
慕容沖遣其車騎大將軍高蓋率眾五萬來伐，戰于新平南，大破之，蓋率麾下數千人來降，拜散騎常侍。
沖既率眾東下，長安空虛。盧水郝奴稱帝于長安，渭北盡應之。扶風王驎有眾數千，保據馬嵬。奴遣弟多攻驎。萇伐驎，破之，驎走漢中。執多而進攻奴，降之。
以太元十一年萇僭即皇帝位於長安，大赦，改元曰建初，國號大秦，改長安曰常安。立妻虵氏為皇后，子興為皇太子，置百官。自謂以火德承苻氏木行，服色如漢氏承周故事。徙安定五千餘戶于長安。以弟征虜緒為司隸校尉，鎮長安。
萇如安定，擊平涼胡金熙、鮮卑沒奕於，大破之。遂如秦州，與苻堅秦州刺史王統相持，天水屠各、略陽羌胡應萇者二萬餘戶，統懼，乃降。因饗將士於上邽，南安人古成詵進曰：「臣州人殷地險，俊傑如林，用武之國也。王秦州不能收拔賢才，三分鼎足，而坐玩珠玉，以至於此。陛下宜散秦州金帛以施六軍，旌賢表善以副鄙州之望。」萇善之，擢為尚書郎。拜弟碩德都督隴右諸軍事、征西將軍、秦州刺史，領護東羌校尉，鎮上邽。
萇還安定，修德政，布惠化，省非急之費，以救時弊，閭閻之士有豪介之善者，皆顯異之。
萇復如秦州，為苻登所敗，語在《登傳》。以其太子興鎮長安，而與登相距。登馮翊太守蘭犢與苻師奴離貳，慕容永攻之，犢遣使請救。萇將赴救，尚書令姚旻、左僕射尹緯等言於萇曰：「苻登近在瓦亭，陛下未宜輕舉。」萇曰：「登遲重少決，每失時機，聞吾自行，正當廣集兵資，必不能輕軍深入。兩月之間，足可克此三豎，吾事必矣。」遂師次於渥源。師奴率眾來距，大戰，敗之，盡俘其眾。又擒蘭犢，收其士馬。萇乃掘苻堅屍，鞭撻無數，裸剝衣裳，薦之以棘，坎土而埋之。慕容永征西將軍王宣率眾降萇。
初，關西雄傑以苻氏既終，萇雄略命世，天下之事可一旦而定。萇既與苻登相持積年，數為登所敗，遠近咸懷去就之計，唯征虜齊難、冠軍徐洛生、輔國劉郭單、冠威彌姐婆觸、龍驤趙惡地、鎮北梁國兒等守忠不貳，並留子弟守營，供繼軍糧，身將精卒，隨萇征伐。時諸營既多，故號萇軍為大營，大營之號自此始也。時天大雪，萇下書深自責罰，散後宮文綺珍寶以供戎事，身食一味，妻不重彩。將帥死王事者，加秩二等，士卒戰沒，皆有褒贈。立太學，禮先賢之後。
敦煌索盧曜請刺苻登，萇曰：「卿以身徇難，將為誰乎？」曜曰：「臣死之後，深以友人隴西辛暹仰托。」萇遣之。事發，為登所殺，萇以暹為騎都尉。
登進逼安定，諸將勸萇決戰，萇曰：「與窮寇競勝，兵家之下。吾將以計取之。」於是留其尚書令姚旻守安定，夜襲登輜重於大界，克之。諸將或欲因登駭亂擊之，萇曰：「登眾雖亂，怒氣猶盛，未可輕也。」遂止。萇以安定地狹，且逼苻登，使姚碩德鎮安定，徙安定千餘家安于陰密，遣弟征南靖鎮之。
立社稷于長安。百姓年七十有德行者，拜為中大夫，歲賜牛酒。
尹緯、姚晃謂古成詵曰：「苻登窮寇，歷年未滅，奸雄鴟峙，所在糾扇，夷夏皆貳，將若之何？」詵曰：「主上權略無方，信賞必罰，賢能之士，咸懷樂推，豈慮大業不成，氐賊不滅乎！」緯曰：「登窮寇未滅，奸雄所在扇合，吾等寧無懼乎？」詵曰：「三秦天府之國，主上十分已有其八。今所在可慮者，苻登、楊定、雷惡地耳，自餘瑣瑣，焉足論哉！然惡地地狹眾寡，不足為憂。苻登藉烏合犬羊，偷存假息，料其智勇，非至尊之匹。霸王之起，必有驅除，然後克定大業。昔漢、魏之興也，皆十有餘年，乃能一同於海內，五六年間未為久也。主上神略內明，英武外發，可謂無敵於天下耳，取登有餘力。願布德行仁，招賢納士，厲兵秣馬，以候天機。如其鴻業不成者，詵請腰斬以謝明公。」緯言之於萇，萇大悅，賜詵爵關內侯。
雷惡地率眾降萇，拜為鎮東將軍。魏褐飛自稱大將軍、沖天王，率氐胡數萬人攻安北姚當城於杏城，雷惡地應之，攻鎮東姚漢得于李潤。萇議將討之，群臣咸曰：「陛下不憂六十里苻登，乃憂六百里褐飛？」萇曰：「登非可卒殄，吾城亦非登所能卒圖。惡地多智，非常人也。南引褐飛，東結董成，甘言美說以成奸謀，若得杏城、李潤，惡地據之，控制遠近，相為羽翼，長安東北非復吾有。」於是潛軍赴之。萇時眾不滿二千，褐飛、惡地眾至數萬，氐胡赴之者首尾不絕。萇每見一軍至，輒有喜色。群下怪而問之，萇曰：「今同惡相濟，皆來會集，吾得乘勝席捲，一舉而覆其巢穴，東北無復餘也。」褐飛等以萇兵少，盡眾來攻。萇固壘不戰，示之以弱，潛遣子崇率騎數百，出其不意，以乘其後。褐飛兵擾亂，萇遣鎮遠王超、平遠譚亮率步騎擊之，褐飛眾大潰，斬褐飛及首級萬餘。惡地請降，萇待之如初。惡地每謂人曰：「吾自言智勇所施，足為一時之傑。校數諸雄，如吾之徒，皆應跨據一方，獸嘯千里。遇姚公智力摧屈，是吾分也。」惡地猛毅清肅，不可幹以非義，嶺北諸豪皆敬憚之。
萇命其將當城于營處一柵孔中蒔樹一根，以旌戰功。歲餘，問之，城曰：「營所至小，已廣之矣。」萇曰：「少來鬥戰無如此快，以千六百人破三萬眾，國之事業，由此克舉。小乃為奇，大何足貴！」
貳城胡曹寅、王達獻馬三千匹。以寅為鎮北將軍、并州刺史，達鎮遠將軍、金城太守。
萇性簡率，群下有過，或面加罵辱。太常權翼言於萇曰：「陛下弘達自任，不修小節，駕馭群雄，苞羅俊異，棄嫌錄善，有高祖之量。然輕慢之風，所宜除也。」萇曰：「吾之性也。吾於舜之美，未有片焉；漢祖之短，已收其一。若不聞讜言，安知過也！」
南羌竇鴦率戶五千來降，拜安西將軍。
萇下書，有復私仇者，皆誅之。將吏亡滅者，各隨所親以立後，振給長育之。
鎮東苟曜據逆萬堡，密引苻登。萇與登戰，敗于馬頭原，收眾復戰。姚碩德謂諸將曰：「上慎于輕戰，每欲以計取之。今戰既失利，而更逼賊者，必有由也。」萇聞而謂碩德曰：「登用兵遲緩，不識虛實，今輕兵直進，逕據吾東，必苟曜豎子與之連結也。事久變成，其禍難測。所以速戰者，欲使豎子謀之未就，好之未深，散敗其事耳。」進戰，大敗之，登退屯於郿。登將金槌以新平降萇，萇輕將數百騎入槌營。群下諫之，萇曰：「槌既去苻登，復欲圖我，將安所歸！且懷德初附，推款委質，吾復以不信待之，何以禦物乎！」群氐果有異謀，槌不從而止。
萇如陰密攻登，敕其太子興曰：「苟曜好奸變，將為國害，聞吾還北，必來見汝，汝便執之。」苟曜果見興于長安，興遣尹緯讓而誅之。
萇大敗登于安定東，置酒高會，諸將咸曰：「若值魏武王，不令此賊至今，陛下將牢太過耳。」萇笑曰：「吾不如亡兄有四：身長八尺五寸，臂垂過膝，人望而畏之，一也；當十萬之眾，與天下爭衡，望麾而進，前無橫陣，二也；溫古知今，講論道藝，駕馭英雄，收羅雋異，三也；董率大眾，履險若夷，上下咸允，人盡死力，四也。所以得建立功業，策任群賢者，正望算略中一片耳。」群臣咸稱萬歲。
萇下書令留台諸鎮各置學官，勿有所廢，考試優劣，隨才擢敘。苻登驃騎將軍沒奕于率戶六千降，拜使持節、車騎將軍、高平公。
萇寢疾，遣姚碩德鎮李潤，尹緯守長安，召其太子興詣行營。征南姚方成言於興曰：「今寇賊未滅，上復寢疾，王統、苻胤等皆有部曲，終為人害，宜盡除之。」興於是誅苻胤、王統、王廣、徐成、毛盛，乃赴召。興至，萇怒曰：「王統兄弟是吾州裏，無他遠志，徐成等昔在秦朝，並為名將。天下小定，吾方任之，奈何輒便誅害，令人喪氣！」
萇下書，兵吏從征伐，戶在大營者，世世復其家，無所豫。
苻登與竇沖相持，萇議擊之，尹緯言於萇曰：「太子純厚之稱，著于遐邇，將領英略，未為遠近所知。宜遣太子親行，可以漸廣威武，防窺窬之原。」萇從之，戎興曰：「賊徒知汝轉近，必相驅入堡，聚而掩之，無不克矣。」比至胡空堡，沖圍自解。登聞興向胡空堡，引還，興因襲平涼，大獲而歸，咸如萇策。使興還鎮長安。
萇下書除妖謗之言及赦前奸穢，有相劾舉者，皆以其罪罪之。
晉平遠將軍、護氐校尉楊佛嵩率胡蜀三千餘戶降于萇，晉將楊佺期、趙睦追之。遣姚崇赴救，大敗晉師，斬趙睦。以佛嵩為鎮東將軍。
萇如長安，至於新支堡，疾篤，輿疾而進。夢苻堅將天官使者、鬼兵數百突入營中，萇懼，走入宮，宮人迎萇刺鬼，誤中萇陰，鬼相謂曰：「正中死處。」拔矛，出血石餘。寤而驚悸，遂患陰腫，醫刺之，出血如夢。萇遂狂言，或稱「臣萇，殺陛下者兄襄，非臣之罪，願不枉臣。」至長安，召太尉姚旻、尚書左僕射尹緯、右僕射姚晃、尚書狄伯支等入，受遺輔政。萇謂興曰：「有毀此諸人者，慎勿受之。汝撫骨肉以仁，接大臣以禮，待物以信，遇黔首以恩，四者既備，吾無憂矣。」以太元十八年死，時年六十四，在位八年。偽諡武昭皇帝，廟號太祖，墓稱原陵。