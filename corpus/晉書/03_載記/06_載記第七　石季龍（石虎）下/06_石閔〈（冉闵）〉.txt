閔字永曾，小字棘奴，季龍之養孫也。父瞻，字弘武，本姓冉，名良，魏郡內黃人也。其先漢黎陽騎都督，累世牙門。勒破陳午，獲瞻，時年十二，命季龍子之。驍猛多力，攻戰無前。歷位左積射將軍、西華侯。閔幼而果銳，季龍撫之如孫。及長，身長八尺，善謀策，勇力絕人。拜建節將軍，徙封修成侯，歷位北中郎將、遊擊將軍。季龍之敗于昌黎，閔軍獨全，由此功名大顯。及敗梁犢之後，威聲彌振，胡夏宿將莫不憚之。
永和六年，殺石鑒，其司徒申鐘、司空郎闓等四十八人上尊號于閔，閔固讓李農，農以死固請，於是僭即皇帝位於南郊，大赦，改元曰永興，國號大魏，復姓冉氏。追尊其祖隆元皇帝，考瞻烈祖高皇帝，尊母王氏為皇太后，立妻董氏為皇后，子智為皇太子。以李農為太宰、領太尉、錄尚書事，封齊王，農諸子皆封為縣公。封其子胤、明、裕皆為王。文武進位三等，封爵有差。遣使者持節赦諸屯結，皆不從。
石祗聞鑒死，僭稱尊號于襄國，諸六夷據州郡擁兵者皆應之。閔遣使臨江告晉曰：「胡逆亂中原，今已誅之。若能共討者，可遣軍來也。」朝廷不答。閔誅李農及其三子，並尚書令王謨、侍中王衍、中常侍嚴震、趙升等。晉盧江太守袁真攻其合肥，執南蠻校尉桑坦，遷其百姓而還。
石祗遣其相國石琨率眾十萬伐鄴，進據邯鄲。祗鎮南劉國自繁陽會琨。閔大敗琨于邯鄲，死者萬餘。劉國還屯繁陽。苻健自枋頭入關。張賀度、段勤與劉國、靳豚會於昌城，將攻鄴。閔遣尚書左僕射劉群為行臺都督，使其將王泰、崔通、周成等帥步騎十二萬次於黃城，閔躬統精卒八萬繼之，戰於蒼亭。賀度等大敗，死者二萬八千，追斬勒豚于陰安鄉，盡俘其眾，振旅而歸。戎卒三十餘萬，旌旗鐘鼓綿亙百餘里，雖石氏之盛無以過之。閔至自蒼亭，行飲至之禮，清定九流，准才授任，儒學後門多蒙顯進，于時翕然，方之為魏晉之初。
閔率步騎十萬攻石祗于襄國，署其子太原王胤為大單于、驃騎大將軍，以降胡一千配為麾下。光祿大夫韋謏啟諫甚切，閔覽之大怒，誅謏及其子孫。閔攻襄國百餘日，為土山地道，築室反耕。祗大懼，去皇帝之號，稱趙王，遣使詣慕容俊、姚弋仲以乞師。會石琨自冀州援祗，弋仲復遣其子襄率騎三萬八千至自滆頭，俊遣將軍悅綰率甲卒三萬自龍城，三方勁卒合十餘萬。閔遣車騎胡睦距襄下場長蘆，將軍孫威候琨于黃丘，皆為敵所敗，士卒略盡，睦、威單騎而還。琨等軍且至，閔將出擊之，衛將軍王泰諫曰：「窮寇固迷，希望外援。今強救雲集，欲吾出戰，腹背擊我。宜固壘勿出，觀勢而動，以挫其謀。今陛下親戎，如失萬全，大事去矣。請慎無出，臣請率諸將為陛下滅之。」閔將從之，道士法饒進曰：「太白經昴，當殺胡王，一戰百克，不可失也。」閔攘袂大言曰：「吾戰決矣，敢諫者斬！」於是盡眾出戰。姚襄、悅綰、石琨等三面攻之，祗沖其後，閔師大敗。閔潛于襄國行宮，與十餘騎奔鄴。降胡栗特康等執冉胤及左僕射劉琦等送於祗，盡殺之。司空石璞、尚書令徐機、車騎胡睦、侍中李琳、中書監盧諶、少府王郁、尚書劉欽、劉休等諸將士死者十餘萬人，於是人物殲矣。賊盜蜂起，司、冀大饑，人相食。自季龍末年而閔盡散倉庫以樹私恩。與羌胡相攻，無月不戰。青、雍、幽、荊州徙戶及諸氐、羌、胡、蠻數百餘萬，各還本土，道路交錯，互相殺掠，且饑疫死亡，其能達者十有二三。諸夏紛亂，無復農者。閔悔之，誅法饒父子，支解之，贈韋謏大司徒。
石祗使劉顯帥眾七萬攻鄴。時閔潛還，莫有知者，內外凶凶，皆謂閔已沒矣。射聲校尉張艾勸閔親郊，以安眾心，閔從之，訛言乃止。劉顯次於明光宮，去鄴二十三里，閔懼，召衛將軍王泰議之。泰恚其謀之不從，辭以瘡甚。閔親臨問之，固稱疾篤。閔怒，還宮，顧謂左右曰：「巴奴，乃公豈假汝為命邪！要將先滅群胡，卻斬王泰。」於是盡眾而戰，大敗顯軍，追奔及于陽平，斬首三萬餘級。顯懼，密使請降，求殺祗為效，閔振旅而歸。會有告王泰招集秦人，將奔關中，閔怒，誅泰，夷其三族。劉顯果殺祗及其太宰趙鹿等十餘人，傳首於鄴，送質請命。驃騎石甯奔于柏人。閔命焚祗首於通衢。
閔徐州刺史劉啟以鄄城歸順。劉顯復率眾伐鄴，閔擊敗之。還，稱號于襄國。閔徐州刺史周成、兗州刺史魏統、豫州牧冉遇、荊州刺史樂弘皆以城歸順。平南高崇、征虜呂護執洛州刺史鄭系，以三河歸順。慕容彪攻陷中山，殺閔甯北白同、幽州刺史劉准，降于慕容俊。時有雲黃赤色，起東北，長百餘丈，一白鳥從雲間西南去，占者惡之。
劉顯率眾伐常山，太守蘇亥告難於閔。閔留其大將軍蔣幹等輔其太子智守鄴，親率騎八千救之。顯所署大司馬、清河王甯以棗強降于閔，收其餘眾，擊顯，敗之，追奔及于襄國。顯大將曹伏駒開門為應，遂入襄國，誅顯及其公卿已下百餘人，焚襄國宮室，遷其百姓于鄴。顯領軍范路率眾千餘，斬關奔於枋頭。
時慕容俊已克幽、薊，略地至於冀州。閔帥騎距之，與慕容恪相遇于魏昌城。閔大將軍董閏、車騎張溫言于閔曰：「鮮卑乘勝氣勁，不可當也，請避之以溢其氣，然後濟師以擊之，可以捷也。」閔怒曰：「吾成師以出，將平幽州，斬慕容雋。今遇恪而避之，人將侮我矣。」乃與恪遇，十戰皆敗之。恪乃以鐵鎖連馬，簡善射鮮卑勇而無剛者五千，方陣而前。閔所乘赤馬曰硃龍，日行千里，左杖雙刃矛，右執鉤戟，順風擊之，斬鮮卑三百餘級。俄而燕騎大至，圍之數周。閔眾寡不敵，躍馬潰圍東走，行二十餘里，馬無故而死，為恪所擒，及董閏、張溫等送之於薊。俊立閔而問之曰：「汝奴僕下才，何自妄稱天子？」閔曰：「天下大亂，爾曹夷狄，人面獸心，尚欲篡逆。我一時英雄，何為不可作帝王邪！」俊怒，鞭之三百，送于龍城，告廆、皝廟。
遣慕容評率眾圍鄴。劉甯及弟崇帥胡騎三千奔于晉陽，蘇亥棄常山奔於新興。鄴中饑，人相食，季龍時宮人被食略盡。冉智尚幼，蔣幹遣侍中繆嵩、詹事劉猗奉表歸順，且乞師于晉。濮陽太守戴施自倉垣次於棘津，止猗，不聽進，責其傳國璽。猗使嵩還鄴復命，幹沈吟未決，施乃率壯士百餘人入鄴，助守三臺，譎之曰：「且出璽付我。今凶寇在外，道路不通，未敢送也。須得璽，當馳白天子耳。天子聞璽已在吾處，信卿至誠，必遣軍糧厚相救餉。」幹以為然，乃出璽付之。施宣言使督護何融迎糧，陰令懷璽送于京師。長水校尉馬願、龍驤田香開門降評。施、融、蔣幹懸縋而下，奔於倉垣。評送閔妻董氏、太子智、太尉申鐘、司空條攸、中書監聶熊，司隸校尉籍羆、中書令李垣及諸王公卿士于薊。尚書令王簡、左僕射張乾、右僕射郎肅自殺。
俊送閔既至龍城，斬於遏陘山。山左右七里草木悉枯，蝗蟲大起，五月不雨，至於十二月。俊遣使者祀之，諡曰武悼天王，其日大雪。是歲永和八年也。