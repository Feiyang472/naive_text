鑒乃僭位，大赦殊死已下。以石閔為大將軍，封武德王，李農為大司馬，並錄尚書事；郎闓為司空，秦州刺史劉群為尚書左僕射，侍中盧諶為中書監。
鑒使石苞及中書令李松、殿中將軍張才等夜誅閔、農于琨華殿，不克，禁中擾亂。鑒恐閔為變，偽若不知者，夜斬松、才于西中華門，並誅石苞。
時石祗在襄國，與姚弋仲、苻洪等通和，連兵檄誅閔、農。鑒遣石琨為大都督，與張舉及侍中呼延盛率步騎七萬分討祗等。中領軍石成、侍中石啟、前河東太守石暉謀誅閔、農，閔、農殺之。
龍驤孫伏都、劉銖等結羯士三千伏于胡天，亦欲誅閔等。時鑒在中臺，伏都率三十餘人將升臺挾鑒以攻之。臨見伏都毀閣道，鑒問其故。伏都曰：「李農等反，巳在東掖門，臣嚴率衛士，謹先啟知。」鑒曰：「卿是功臣，好為官陳力。朕從臺觀卿，勿慮無報也。」於是伏都及銖率眾攻閔、農，不克，屯于鳳陽門。閔、農率眾數千毀金明門而入。鑒懼閔之誅己也，馳招閔、農，開門內之，謂曰：「孫伏都反，卿宜速討之。」閔、農攻斬伏都等，自鳳陽至琨華，橫屍相枕，流血成渠。宣令內外六夷敢稱兵杖者斬之。胡人或斬關，或逾城而出者，不可勝數。使尚書王簡、少府王郁帥眾數千，守鑒於禦龍觀，懸食給之。令城內曰：「與官同心者住，不同心者各任所之。」敕城門不復相禁。於是趙人百里內悉入城，胡羯去者填門。閔知胡之不為己用也，班令內外趙人，斬一胡首送鳳陽門者，文官進位三等，武職悉拜牙門。一日之中，斬首數萬。閔躬率趙人誅諸胡羯，無貴賤男女少長皆斬之，死者二十餘萬，屍諸城外，悉為野犬豺狼所食。屯據四方者，所在承閔書誅之，于時高鼻多須至有濫死者半。
太宰趙鹿、太尉張舉、中軍張春、光祿石嶽、撫軍石甯、武衛張季及諸公侯、卿、校、龍騰等萬餘人出奔襄國。石琨奔據冀州，撫軍張沈屯滏口，張賀度據石瀆，建義段勤據黎陽，甯南楊群屯桑壁，劉國據陽城，段龕據陳留，姚弋仲據混橋，苻洪據枋頭，眾各數萬。王朗、麻秋自長安奔於洛陽。秋承閔書，誅朗部胡千餘。朗奔于襄國。麻秋率眾奔于苻洪。
石琨及張舉、王朗率眾七萬伐鄴，石閔率騎千餘，距之城北。閔執兩刃矛，馳騎擊之，皆應鋒摧潰，斬級三千。琨等大敗，遂歸於冀州。
閔與李農率騎三萬討張賀度于石瀆，鑒密遣宦者齎書召張沈等，使承虛襲鄴。宦者以告閔、農，閔、農馳還，廢鑒殺之，誅季龍孫三十八人，盡殪石氏。鑒在位一百三日。
季龍小男混，永和八年將妻妾數人奔京師，敕收付廷尉，俄而斬之于建康市。季龍十三子，五人為冉閔所殺，八人自相殘害，混至此又死。初，讖言滅石者陵，尋而石閔徙蘭陵公，季龍惡之，改蘭陵為武興郡，至是終為閔所滅。始勒以成帝咸和三年僭立，二主四子，凡二十三年，以穆帝永和五年滅。