文皇帝諱昭，字子上，景帝之母弟也。魏景初二年，封新城鄉侯。正始初，為洛陽典農中郎將。值魏明奢侈之後，帝蠲除苛碎，不奪農時，百姓大悅。轉散騎常侍。
大將軍曹爽之伐蜀也，以帝為征蜀將軍，副夏侯玄出駱谷，次於興勢。蜀將王林夜襲帝營，帝堅臥不動。林退，帝謂玄曰：「費禕以據險距守，進不獲戰，攻之不可，宜亟旋軍，以為後圖。」爽等引旋，禕果馳兵趣三嶺，爭險乃得過。遂還，拜議郎。及誅曹爽，帥眾衛二宮，以功增邑千戸。蜀將姜維之寇隴右也，征西將軍郭淮自長安距之。進帝位安西將軍、持節，屯關中，為諸軍節度。淮攻維別將句安於麹，久而不決。帝乃進據長城，南趣駱谷以疑之。維懼，退保南鄭，安軍絕援，帥眾來降。轉安東將軍、持節，鎮許昌。
及大軍討王淩，帝督淮北諸軍事，帥師會于項。增邑三百戸，假金印紫綬。尋進號都督，統征東將軍胡遵、鎮東將軍諸葛誕伐吳，戰于東關。二軍敗績，坐失侯。蜀將姜維又寇隴右，揚聲欲攻狄道。以帝行征西將軍，次長安。雍州刺史陳泰欲先賊據狄道，帝曰：「姜維攻羌，收其質任，聚穀作邸閣訖，而復轉行至此，正欲了塞外諸羌，為後年之資耳。若實向狄道，安肯宣露，令外人知？今揚聲言出，此欲歸也。」維果燒營而去。會新平羌胡叛，帝擊破之，遂耀兵靈州，北虜震讋，叛者悉降。以功復封新城鄉侯。高貴鄉公之立也，以參定策，進封高都侯，增封二千戸。毌丘儉、文欽之亂，大軍東征，帝兼中領軍，留鎮洛陽。及景帝疾篤，帝自京都省疾，拜衛將軍。景帝崩，天子命帝鎮許昌，尚書傅嘏帥六軍還京師。帝用嘏及鐘會策，自帥軍而還。至洛陽，進位大將軍加侍中，都督中外諸軍、錄尚書事，輔政，劍履上殿。帝固辭不受。
甘露元年
甘露元年春正月，加大都督，奏事不名。夏六月，進封高都公，地方七百里，加之九錫，假斧鉞，進號大都督，劍履上殿。又固辭不受。秋八月庚申，加假黃鉞，增封三縣。
甘露二年
二年夏五月辛未，鎮東大將軍諸葛誕殺揚州刺史樂綝，以淮南作亂，遣子靚為質于吳以請救。議者請速伐之，帝曰：「誕以毌丘儉輕疾傾覆，今必外連吳寇，此為變大而遲。吾當與四方同力，以全勝制之。」乃表曰：「昔黥布叛逆，漢祖親征；隗囂違戾，光武西伐；烈祖明皇帝乘輿仍出：皆所以奮揚赫斯，震耀威武也。陛下宜暫臨戎，使將士得憑天威。今諸軍可五十萬，以眾擊寡，蔑不克矣。」秋七月，奉天子及皇太后東征，徵兵青、徐、荊、豫，分取關中游軍，皆會淮北。師次於項，假廷尉何楨[8]節，使淮南，宣慰將士，申明逆順，示以誅賞。甲戌，帝進軍丘頭。吳使文欽、唐咨、全端、全懌等三萬餘人來救誕，諸將逆擊，不能禦。將軍李廣臨敵不進，泰山太守常時稱疾不出，並斬之以徇。八月，吳將硃異帥兵萬餘人，留輜重于都陸，輕兵至黎漿。監軍石苞、袞州刺史州泰禦之，異退。泰山太守胡烈以奇兵襲都陸，焚其糧運。苞、泰復進擊異，大破之。異之餘卒餒甚，食葛葉而遁，吳人殺異。帝曰：「異不得至壽春，非其罪也，而吳人殺之，適以謝壽春而堅誕意，使其猶望救耳。若其不爾，彼當突圍，決一旦之命。或謂大軍不能久，省食減口，冀有他變。料賊之情，不出此三者。今當多方以亂之，備其越逸，此勝計也。」因命合圍，分遣羸疾就穀淮北，稟軍士大豆，人三升。欽聞之，果喜。帝愈羸形以示之，多縱反間，揚言吳救方至。誕等益寬恣食，俄而城中乏糧。石苞、王基並請攻之，帝曰：「誕之逆謀，非一朝一夕也，聚糧完守，外結吳人，自謂足據淮南。欽既同惡相濟，必不便走。今若急攻之，損遊軍之力。外寇卒至，表裏受敵，此危道也。今三叛相聚於孤城之中，天其或者將使同戮。吾當以長策縻之，但堅守三面。若賊陸道而來，軍糧必少，吾以遊兵輕騎絕其轉輸，可不戰而破外賊。外賊破，欽等必成擒矣。」全懌母，孫權女也，得罪于吳，全端兄子禕及儀奉其母來奔[9]。儀兄靜時在壽春，用鐘會計，作禕、儀書以譎靜。靜兄弟五人帥其眾來降，城中大駭。
甘露三年
三年春正月壬寅，誕、欽等出攻長圍，諸軍逆擊，走之。初，誕、欽內不相協，及至窮蹙，轉相疑貳。會欽計事與誕忤，誕手刃殺欽。欽子鴦攻誕，不克，逾城降。以為將軍，封侯，使鴦巡城而呼。帝見城上持弓者不發，謂諸將曰：「可攻矣！」二月乙酉，攻而拔之，斬誕，夷三族。吳將唐咨、孫彌、徐韶等帥其屬皆降[10]，表加爵位，稟其餒疾。或言吳兵必不為用，請坑之。帝曰：「就令亡還，適見中國之弘耳。」於是徙之三河。夏四月，歸於京師，魏帝命改丘頭曰武丘，以旌武功。五月，天子以并州之太原、上党、西河、樂平、新興、雁門、司州之河東、平陽八郡，地方七百里，封帝為晉公，加九錫，進位相國，晉國置官司焉。九讓，乃止。於是增邑萬戸，食三縣，諸子之無爵者皆封列侯。秋七月，奏錄先世名臣元功大勳之子孫，隨才敘用。
甘露四年
四年夏六月，分荊州置二都督，王基鎮新野，州泰鎮襄陽。使石苞都督揚州，陳騫都督豫州，鐘毓都督徐州，宋鈞監青州諸軍事。
景元元年
景元元年夏四月，天子復命帝爵秩如前，又讓不受。天子既以帝三世宰輔，政非己出，情不能安，又慮廢辱，將臨軒召百僚而行放黜。五月戊子夜，使冗從僕射李昭等發甲於陵雲台，召侍中王沈、散騎常侍王業、尚書王經，出懷中黃素詔示之，戒嚴俟旦。沈、業馳告於帝，帝召護軍賈充等為之備[11]。天子知事泄，帥左右攻相府，稱有所討，敢有動者族誅。相府兵將止不敢戰，賈充叱諸將曰：「公畜養汝輩，正為今日耳！」太子舍人成濟抽戈犯蹕，刺之，刃出於背，天子崩于車中。帝召百僚謀其故，僕射陳泰不至。帝遣其舅荀顗輿致之，延于曲室，謂曰：「玄伯，天下其如我何？」泰曰：「惟腰斬賈充，微以謝天下。」帝曰：「卿更思其次。」泰曰：「但見其上。不見其次。」於是歸罪成濟而斬之。太后令曰：「昔漢昌邑王以罪發為庶人，此兒亦宜以庶人禮葬之，使外內咸知其所行也。」殺尚書王經，貳於我也。戊申[12]，帝奏曰：「故高貴鄉公帥從駕人兵，拔刃鳴鼓向臣所，臣懼兵刃相接，即敕將士不得有所傷害，違令者以軍法從事。騎督成倅弟太子舍人濟入兵陣，傷公至隕。臣聞人臣之節，有死無貳，事上之義，不敢逃難。前者變故卒至，禍同發機，誠欲委身守死，惟命所裁。然惟本謀，乃欲上危皇太后，傾覆宗廟。臣忝當元輔，義在安國，即駱驛申敕，不得迫近輿輦。而濟妄入陣間，以致大變，哀怛痛恨，五內摧裂。濟幹國亂紀，罪不容誅，輒收濟家屬，付廷尉。」太后從之，夷濟三族。與公卿議，立燕王宇之子常道鄉公璜為帝。六月，改元。丙辰，天子進帝為相國，封晉公，增十郡，加九錫如初，群從子弟未侯者封亭侯，賜錢千萬，帛萬匹。固讓，乃止。冬十一月，吳吉陽督蕭慎以書詣鎮東將軍石苞偽降，求迎。帝知其詐也，使苞外示迎之，而內為之備。
景元二年
二年秋八月甲寅[13]，天子使太尉高柔授帝相國印綬，司空鄭沖致晉公茅土九錫[14]，固辭。
景元三年
三年夏四月，肅慎來獻楛矢、石砮、弓甲、貂皮等，天子命歸於大將軍府。
景元四年
四年春二月丁丑，天子復命帝如前，又固讓。三月，詔大將軍府增置司馬一人，從事中郎二人，舍人十人。夏，帝將伐蜀，乃謀眾曰：「自定壽春已來，息役六年，治兵繕甲，以擬二虜。略計取吳，作戰船，通水道，當用千餘萬功，此十萬人百數十日事也。又南土下濕，必生疾疫。今宜先取蜀，三年之後，在巴蜀順流之勢，水陸並進，此滅虞定虢，吞韓並魏之勢也。計蜀戰士九萬，居守成都及備他郡不下四萬，然則餘眾不過五萬。今絆姜維於遝中，使不得東顧，直指駱穀，出其空虛之地，以襲漢中。彼若嬰城守險，兵勢必散，首尾離絕。舉大眾以屠城，散銳卒以略野，劍閣不暇守險，關頭不能自存。以劉禪之暗，而邊城外破，士女內震，其亡可知也。」征西將軍鄧艾以為未有釁，屢陳異議。帝患之，使主簿師纂為艾司馬以喻之，艾乃奉命。於是征四方之兵十八萬，使鄧艾自狄道攻姜維於遝中，雍州刺史諸葛緒自祁山軍于武街，絕維歸路，鎮西將軍鐘會帥前將軍李輔、征蜀護軍胡烈等自駱穀襲漢中。秋八月，軍發洛陽，大賚將士，陳師誓眾。將軍鄧敦謂蜀未可討，帝斬以徇。九月，又使天水太守王頎攻維營，隴西太守牽弘邀其前，金城太守楊頎趣甘松。鐘會分為二隊，入自斜谷，使李輔圍王含于樂城，又使步將易愷攻蔣斌于漢城。會直指陽安，護軍胡烈攻陷關城。姜維聞之，引還，王頎追敗維于強川。維與張翼、廖化合軍守劍閣，鐘會攻之。冬十月，天子以諸侯獻捷交至，乃申前命曰：
朕以寡德，獲承天序，嗣我祖宗之洪烈。遭家多難，不明於訓。曩者奸逆屢興，方寇內侮，大懼淪喪四海，以墮三祖之弘業。惟公經德履哲，明允廣深，迪宣武文，世作保傅，以輔乂皇家。櫛風沐雨，周旋征伐，劬勞王室，二十有餘載。毗翼前人，乃斷大政，克厭不端，維安社稷。暨儉、欽之亂，公綏援有眾，分命興師，統紀有方，用緝寧淮浦。其後巴蜀屢侵，西土不靖，公奇畫指授，制勝千里。是以段谷之戰，乘釁大捷，斬將搴旗，效首萬計。孫峻猾夏，致寇徐方，戎車首路，威靈先邁，黃鉞未啟，鯨鯢竄跡。孫壹構隙，自相疑阻，幽鑒遠照，奇策洞微，遠人歸命，作籓南夏，爰授銳卒，畢力戎行。暨諸葛誕，滔天作逆，稱兵揚楚，欽、咨逋罪，同惡相濟，帥其蝥賊，以入壽春，憑阻淮山，敢距王命。公躬擐甲胄，龔行在罰，玄謀廟算，遵養時晦。奇兵震擊，而硃異摧破；神變應機，而全琮稽服；取亂攻昧，而高墉不守。兼九伐之弘略，究五兵之正度，用能戰不窮武，而大敵殲潰；旗不再麾，而元憝授首。收勍吳之雋臣，系亡命之逋虜。交臂屈膝，委命下吏，俘馘十萬積屍成京。雪宗廟之滯恥，拯兆庶之艱難。掃平區域，信威吳會，遂戢干戈，靖我疆土，天地鬼神，罔不獲乂。乃者王室之難，變起蕭牆，賴公之靈，弘濟艱險。宗廟危而獲安，社稷墜而復寧。忠格皇天，功濟六合。是用疇咨古訓，稽諸典籍，命公崇位相國，加於群後，啟土參墟，封以晉域。所以方軌齊魯，翰屏帝室。而公遠蹈謙損，深履沖讓，固辭策命，至於八九。朕重違讓德，抑禮虧制，以彰公志，於今四載。上闕在昔建侯之典，下違兆庶具瞻之望。
惟公嚴虔王度，闡濟大猷，敦尚純樸，省繇節用，務穡勸分，九野康乂。耆叟荷崇養之德，鰥寡蒙矜恤之施，仁風興於中夏，流澤布於遐荒。是以東夷西戎，南蠻北狄，狂狡貪悍，世為寇讎者，皆感義懷惠，款塞內附，或委命納貢，或求置官司。九服之外，絕域之氓，曠世所希至者，咸浮海來享，鼓舞王德，前後至者八百七十餘萬口。海隅幽裔，無思不服；雖西旅遠貢，越裳九譯，義無以逾。維翼朕躬，下匡萬國，思靖殊方，寧濟八極。以庸蜀未賓，蠻荊作猾，潛謀獨斷，整軍經武。簡練將帥，授以成策，始踐賊境，應時摧陷。狂狡奔北，首尾震潰，禽其戎帥，屠其城邑。巴漢震疊，江源雲徹，地平天成，誠在斯舉。公有濟六合之勳，加以茂德，實總百揆，允厘庶政。敦五品以崇仁，恢六典以敷訓。而靖恭夙夜，勞謙昧旦，雖尚父之左右文武，周公之勤勞王家，罔以加焉。
昔先王選建明德，光啟諸侯，體國經野，方制五等。所以籓翼王畿，垂祚百世也。故齊魯之封，于周為弘，山川土田，邦畿七百，官司典策，制殊群後。惠襄之難，桓文以翼戴之勞，猶受錫命之禮，咸用光疇大德，作范於後。惟公功邁於前烈，而賞闕於舊式，百辟於邑，人神同恨焉，豈可以公謙沖而久淹弘典哉？今以并州之太原、上党、西河、樂平、新興、雁門、司州之河東、平陽、弘農、雍州之馮翊凡十郡，南至於華，北至於陘，東至於壺口，西逾於河，提封之數，方七百里，皆晉之故壤，唐叔受之，世作盟主，實紀綱諸夏，用率舊職。爰胙茲土，封公為晉公。命使持節、兼司徒、司隸校尉陔即授印綬策書，金獸符第一至第五，竹使符第一至第十。錫茲玄土，苴以白茅，建爾國家，以永籓魏室。
昔在周召，並以公侯，入作保傅。其在近代，酂侯蕭何，實以相國，光尹漢朝。隨時之制，禮亦宜之。今進公位為相國，加綠綟綬。又加公九錫，其敬聽後命。以公思弘大猷，崇正典禮，儀刑作範，旁訓四方，是用錫公大輅、戎輅各一，玄牡二駟。公道和陰陽，敬授人時，嗇夫反本，農殖維豐，是用錫公袞冕之服，赤舄副焉。公光敷顯德，惠下以和，敬信思順，庶尹允諧，是用錫公軒懸之樂、六佾之舞。公鎮靖宇宙，翼播聲教，海外懷服，荒裔款附，殊方馳義，諸夏順軌，是用錫公硃戸以居。公簡賢料材，營求俊逸，爰升多士，置彼周行，是用錫公納陛以登。公嚴恭寅畏，底平四國，式遏寇虐，苛厲不作，是用錫公武賁之士三百人。公明慎用刑，簡恤大中，章厥天威，以糾不虔，是用錫公鈇鉞各一。公爰整六軍，典司征伐，犯命淩正，乃維誅殛，是用錫公彤弓一、彤矢百，玈弓十、玈矢千。公饗祀蒸蒸，孝思維則，篤誠之至，通於神明，是用錫公秬鬯一卣，圭瓚副焉。晉國置官司以下，率由舊式。
往欽哉！祗服朕命，弘敷訓典，光澤庶方，永終爾明德，丕顯餘一人之休命。
公卿將校皆詣府喻旨，帝以禮辭讓。司空鄭沖率群官勸進曰：
伏見嘉命顯至，竊聞明公固讓，沖等眷眷，實有愚心。以為聖王作制，百代同風，褒德賞功，有自來矣。昔伊尹，有莘氏之媵臣耳，一佐成湯，遂荷阿衡之號。周公藉已成之勢，據既安之業，光宅曲阜，奄有龜蒙。呂尚，磻溪之漁者也，一朝指麾，乃封營丘。自是以來，功薄而賞厚者，不可勝數，然賢哲之士，猶以為美談。況自先相國以來，世有明德，翼輔魏室，以綏天下，朝無秕政，人無謗言。前者明公西征靈州，北臨沙漠，榆中以西，望風震服，羌戎來馳，回首內向，東誅叛逆，全軍獨克。禽闔閭之將，虜輕銳之卒以萬萬計，威加南海，名懾三越，宇內康寧，苛慝不作。是以時俗畏懷，東夷獻舞。故聖上覽乃昔以來禮典舊章，開國光宅，顯茲太原。明公宜承奉聖旨，受茲介福，允當天人。元功盛勳，光光如彼；國土嘉祚，巍巍如此。內外協同，靡愆靡違。由斯征伐，則可朝服濟江，掃除吳會，西塞江源，望祀岷山。回戈弭節，以麾天下，遠無不服，邇無不肅。令大魏之德，光于唐虞；明公盛勳，超于桓文。然後臨滄海而謝支伯，登箕山而揖許由，豈不盛乎！至公至平，誰與為鄰，何必勤勤小讓也哉。
帝乃受命。十一月，鄧艾帥萬餘人自陰平逾絕險至江由，破蜀將諸葛瞻於綿竹，斬瞻，傳首。進軍雒縣，劉禪降。天子命晉公以相國總百揆，於是上節傳，去侍中、大都督、錄尚書之號焉。表鄧艾為太尉，鐘會為司徒。會潛謀叛逆，因密使譖艾。
咸熙元年
咸熙元年春正月，檻車征艾。乙丑，帝奉天子西征，次於長安。是時魏諸王侯悉在鄴城，命從事中郎山濤行軍司事，鎮於鄴，遣護軍賈充持節、督諸軍，據漢中。鐘會遂反於蜀，監軍衛瓘、右將軍胡烈攻會，斬之。初，會之伐蜀也，西曹屬邵悌言於帝曰：「鐘會難信，不可令行。」帝笑曰：「取蜀如指掌，而眾人皆言不可，唯會與吾意同。滅蜀之後，中國將士，人自思歸，蜀之遺黎，猶懷震恐，縱有異志，無能為也。」卒如所量。丙辰[15]，帝至自長安。三月己卯，進帝爵為王，增封並前二十郡。夏五月癸未，天子追加舞陽宣文侯為晉宣王，舞陽忠武侯為晉景王。秋七月，帝奏司空荀顗定禮儀，中護軍賈充正法律，尚書僕射裴秀議官制，太保鄭沖總而裁焉。始建五等爵。冬十月丁亥，奏遣吳人相國參軍徐劭、散騎常侍水曹屬孫彧使吳[16]，喻孫皓以平蜀之事，致馬錦等物，以示威懷。丙午，天子命中撫軍新昌鄉侯炎為晉世子。
咸熙二年
二年春二月甲辰，朐䏰縣獻靈龜，歸於相府。夏四月，孫皓使紀陟來聘，且獻方物。五月，天子命帝冕十有二旒，建天子旌旗，出警入蹕，乘金根車，駕六馬，備五時副車，置旄頭雲罕，樂舞八佾，設鐘虡宮懸，位在燕王上。進王妃為王后，世子為太子，王女王孫爵命之號皆如帝者之儀。諸禁網煩苛及法式不便於時者，帝皆奏除之。晉國置御史大夫、侍中、常侍、尚書、中領軍、衛將軍官。
秋八月辛卯，帝崩於露寢，時年五十五。九月癸酉，葬崇陽陵，諡曰文王。武帝受禪，追尊號曰文皇帝，廟稱太祖。