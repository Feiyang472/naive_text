二年春二月，淮南、丹楊地震。
三月丙申，安平王敦薨。賜王公以下吳生口各有差。詔選孫皓妓妾五千人入宮。東夷五國朝獻。
夏六月，東夷五國內附。郡國十六雨雹，大風拔樹，壞百姓廬舍。江夏、泰山水，流居人三百餘家。
秋七月，上黨又暴風雨雹，傷秋稼。
八月，有星孛于張。
冬十月，鮮卑慕容廆寇昌黎。[31]
十一月壬寅，大司馬陳騫薨。有星孛于軒轅。鮮卑寇遼西，平州刺史鮮于嬰討破之。