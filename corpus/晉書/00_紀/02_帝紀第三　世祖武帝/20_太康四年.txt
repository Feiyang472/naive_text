四年春正月甲申，[34]以尚書右僕射魏舒爲尚書左僕射，下邳王晃爲尚書右僕射。戊午，司徒山濤薨。
二月己丑，立長樂亭侯寔爲北海王。
三月辛丑朔，[35]日有蝕之。癸丑，大司馬齊王攸薨。
夏四月，任城王陵薨。
五月己亥，大將軍、琅邪王伷薨。徙遼東王蕤爲東萊王。
六月，增九卿禮秩。牂柯獠二千餘落內屬。
秋七月壬子，以尚書右僕射、下邳王晃爲都督青州諸軍事。丙寅，兗州大水，復其田租。
八月，鄯善國遣子入侍，假其歸義侯。以隴西王泰爲尚書右僕射。
冬十一月戊午，新都王該薨。以尚書左僕射魏舒爲司徒。
十二月庚午，大閱于宣武觀。
是歲，河內及荊州、揚州大水。