八年春正月戊申朔，日有蝕之。太廟殿陷。
三月乙丑，臨商觀震。
夏四月，齊國、天水隕霜，[38]傷麥。
六月，魯國大風，拔樹木，壞百姓廬舍。郡國八大水。
秋七月，前殿地陷，深數丈，中有破船。
八月，東夷二國內附。
九月，改營太廟。
冬十月，南康平固縣吏李豐反，聚眾攻郡縣，自號將軍。
十一月，海安令蕭輔聚眾反。
十二月，吳興人蔣迪聚黨反，圍陽羨縣，州郡捕討，皆伏誅。南夷扶南、西域康居國各遣使來獻。
是歲，郡國五地震。