五年春正月，虜帥樹機能攻陷涼州。乙丑[22]，使討虜護軍武威太守馬隆擊之。
二月甲午，白麟見于平原。
三月，匈奴都督拔弈虛帥部落歸化。乙亥，以百姓饑饉，減御膳之半。有星孛于柳。
夏四月，又孛于女御。大赦，降除部曲督以下質任。丁亥，郡國八雨雹，[23]傷秋稼，壞百姓廬舍。
秋七月，有星孛于紫宮。
九月甲午，麟見于河南。
冬十月戊寅，匈奴餘渠都督獨雍等帥部落歸化。汲郡人不準掘魏襄王冢，[24]得竹簡小篆古書十餘萬言，藏于祕府。
十一月，大舉伐吳，遣鎮軍將軍、琅邪王伷出涂中，[25]安東將軍王渾出江西，建威將軍王戎出武昌，平南將軍胡奮出夏口，鎮南大將軍杜預出江陵，龍驤將軍王濬、廣武將軍唐彬率巴蜀之卒浮江而下，東西凡二十餘萬。以太尉賈充爲大都督，行冠軍將軍楊濟爲副，總統眾軍。
十二月，馬隆擊叛虜樹機能，大破，斬之，涼州平。肅慎來獻楛矢石砮。