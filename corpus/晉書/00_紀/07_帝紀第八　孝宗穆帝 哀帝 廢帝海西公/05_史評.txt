史臣曰：孝宗因繦抱之姿，用母氏之化，中外無事，十有餘年。以武安之才，啓之疆埸；以文王之風，被乎江漢，則孔子所謂吾無間然矣。哀皇寬惠，可以爲君，而鴻祀禳天，用塵其德。東海違許龍之駕，屈放命之臣，所謂柔弱勝剛強，得盡于天年者也。
贊曰：委裘稱化，大孝爲宗，遵彼聖善，成茲允恭。西旌玉壘，北旆金墉。遷殷舊僰，莫不來從。哀后寬仁，惟靈旣集。海西多故，時災見及。彼異阿衡，我非昌邑。
校勘記