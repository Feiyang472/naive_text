九年春正月，左積弩將軍孟觀伐氐，戰于中亭，大破之，獲齊萬年。徵征西大將軍、梁王肜錄尚書事。以北中郎將、河間王顒爲鎮西將軍，鎮關中；成都王穎爲鎮北大將軍，鎮鄴。
夏四月，鄴人張承基等妖言署置，聚黨數千。郡縣逮捕，皆伏誅。
六月戊戌，太尉、隴西王泰薨。[7]
秋八月，以尚書裴頠爲尚書僕射。
冬十一月甲子朔，日有蝕之。京師大風，發屋折木。
十二月壬戌，廢皇太子遹爲庶人，及其三子幽于金墉城，殺太子母謝氏。