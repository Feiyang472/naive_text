虨字道文，永康元年正月，薨。四月，追封南陽王。
臧字敬文。永康元年四月，封臨淮王。己巳，詔曰：「咎征數發，奸回作變，遹既逼廢，非命而沒。今立臧為皇太孫[3]。還妃王氏以母之，稱太孫太妃。太子官屬即轉為太孫官屬。趙王倫行太孫太傅。」五月，倫與太孫俱之東宮，太孫自西掖門出，車服侍從皆湣懷之舊也。到銅駝街，宮人哭，侍從者皆哽咽，路人抆淚焉。桑復生於西廂，太孫廢，乃枯。永甯元年正月，趙王倫篡位，廢為濮陽王，與帝俱遷金墉，尋被害。太安初，追諡曰哀。
尚字敬仁。永康元年四月，封為襄陽王。永寧元年八月，立為皇太孫。太安元年三月癸卯，薨，帝服齊衰期，諡曰沖太孫。