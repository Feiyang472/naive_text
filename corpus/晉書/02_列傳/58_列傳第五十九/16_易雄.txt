易雄，字興長，長沙瀏陽人也。少為縣吏，自念卑賤，無由自達，乃脫幘掛縣門而去。因習律令及施行故事，交結豪右，州里稍稱之。仕郡，為主簿。張昌之亂也，執太守萬嗣，將斬之，雄與賊爭論曲直。賊怒，叱使牽雄斬之，雄趨出自若。賊又呼問之，雄對如初。如此者三，賊乃舍之。嗣由是獲免，雄遂知名。舉孝廉，為州主簿，遷別駕。自以門寒，不宜久處上綱，謝職還家。後為舂陵令。
刺史、譙王承既距王敦，將謀起兵以赴朝廷。雄承符馳檄遠近，列敦罪惡，宣募縣境，數日之中，有眾千人，負糧荷戈而從之。承既固守，而湘中殘荒之後，城池不完，兵資又闕。敦遣魏乂、李恆攻之，雄勉厲所統，捍禦累旬，士卒死傷者相枕。力屈城陷，為乂所虜，意氣慷慨，神無懼色。送到武昌，敦遣人以檄示雄而數之。雄曰：「此實有之，惜雄位微力弱不能救國之難。王室如毀。雄安用生為！今日即戮，得作忠鬼，乃所願也。」敦憚其辭正，釋之。眾人皆賀，雄笑曰：「昨夜夢乘車，掛肉其傍。夫肉必有筋，筋者斤也，車傍有斤，吾其戮乎！」尋而敦遣殺之。當時見者，莫不傷惋。