周該，天門人也。性果烈，以義勇稱。雖不好學，而率由名教。叔父級為宜都內史，亦忠節士也。聞譙王承立義湘州，甘卓又不同王敦之舉，而書檄不至，級謂該曰：「吾嘗疾王敦挾陵上之心，今稱兵構逆，有危社稷之勢。譙王宗室之望，據方州之重，建旗誓眾，圖襲武昌。甘安南少著勇名，士馬器械當今為盛，聞與譙王剋期舉義，此乃烈士急病之秋，吾致死之時也，汝其成吾之志，申款于譙王乎？」該欣然奉命，潛至湘州，與承相見，口陳至誠。承大悅。會王敦遣其將魏乂圍承甚急，該乃與湘州從事周崎間出反命，俱為乂所見，考之至死，竟不言其故，級由是獲免王敦之難。