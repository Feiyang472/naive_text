樂道融，丹陽人也。少有大志，好學不倦，與朋友信，每約己而務周給，有國士之風。為王敦參軍。敦將圖逆，謀害朝賢，以告甘卓。卓以為不可，遲留不赴。敦遣道融召之。道融雖為敦佐，忿其逆節，因說卓曰：「主上躬統萬機，非專任劉隗。今慮七國之禍，故割湘州以削諸侯，而王氏擅權日久，卒見分政，便謂被奪耳。王敦背恩肆逆，舉兵伐主，國家待君至厚，今若同之，豈不負義！生為逆臣，死為愚鬼，永成宗黨之恥邪！君當偽許應命，而馳襲武昌，敦眾聞之，必不戰自散，大勳可就矣。」卓大然之，乃與巴東監軍柳純等露檄陳敦過逆，率所統致討，又遣齎表詣台。卓怍不果決，且年老多疑，遂待諸方同進，出軍稽遲。至豬口，敦聞卓已下兵，卓兄子仰時為敦參軍，使仰求和于卓，令其旋軍。卓信之，將旋，主簿鄧騫與道融勸卓曰：「將軍起義兵而中廢，為敗軍之將，竊為將軍不取。今將軍之下，士卒各求其利，一旦而還，恐不可得也。」卓不從。道融晝夜涕泣諫卓，憂憤而死。