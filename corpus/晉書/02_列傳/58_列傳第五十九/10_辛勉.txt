辛勉，字伯力，隴西狄道人也。父洪，左衛將軍。勉博學，有貞固之操。懷帝世，累遷為侍中。及洛陽陷，隨帝至平陽。劉聰將署為光祿大夫，勉固辭不受。聰遣其黃門侍郎喬度齎藥酒逼之，勉曰：「大丈夫豈以數年之命而虧高節，事二姓，下見武皇帝哉！」引藥將飲，度遽止之曰：「主上相試耳，君真高士也！」歎息而去。聰嘉其貞節，深敬異之，為築室於平陽西山，月致酒米，勉亦辭而不受。年八十，卒。
勉族弟 賓
勉族弟賓，湣帝時為尚書郎。及帝蒙塵于平陽，劉聰使帝行酒洗爵，欲觀晉臣在朝者意。賓起而抱帝大哭，聰曰：「前殺庾瑉輩，故不足為戒邪！」引出，遂加害焉。