虞悝，長沙人也。弟望，字子都。並有士操，孝悌廉信，為鄉黨所稱，而俱好臧否，以人倫為己任。少仕州郡，兄弟更為治中、別駕。元帝為丞相，招延四方之士，多辟府掾，時人謂之「百六掾」。望亦被召，恥而不應。
譙王承臨州，知其名，檄悝為長史。未到，遭母喪。會王敦作逆，承往吊悝，因留與語曰：「吾前被詔，遣鎮此州，正以王敦專擅，防其為禍。今敦果為逆謀，吾受任一方，欲率所領馳赴朝廷，而眾少糧乏，且始到貴州，恩信未著。卿兄弟南夏之翹俊，而智勇遠聞，古人墨絰即戎，況今鯨鯢塞路，王室危急，安得遂罔極之情，忘忠義之節乎！如今起事，將士器械可以濟不？」悝、望對曰：「王敦居分陝之任，一旦構逆，圖危社稷，此天地所不容，人神所忿疾。大王不以猥劣，枉駕訪及，悝兄弟並受國恩，敢不自奮！今天朝中興，人思晉德，大王以宗子之親，奉信順而誅有罪，孰不荷戈致命！但鄙州荒弊，糧器空竭，舟艦寡少，難以進討。宜且收眾固守，傳檄四方，其勢必分，然後圖之，事可捷也。」承以為然，乃命悝為長史，望為司馬，督護諸軍。
湘東太守鄭澹，敦之姊夫也，不順承旨，遣望討之。望率眾一旅，直入郡斬澹，以徇四境。及魏乂來攻，望每先登，力戰而死。城破，悝復為乂所執，將害之，子弟對之號泣，悝謂曰：「人生有死，闔門為忠義鬼，亦何恨哉！」及王敦平，贈悝襄陽太守，望滎陽太守，遣謁者至墓，祭以少牢。