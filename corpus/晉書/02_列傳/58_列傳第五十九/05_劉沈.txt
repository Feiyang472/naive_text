劉沈，字道真，燕國薊人也。世為北州名族。少仕州郡，博學好古。太保衛瓘辟為掾，領本邑大中正。敦儒道，愛賢能，進霍原為二品，及申理張華，皆辭旨明峻，為當時所稱。齊王冏輔政，引為左長史，遷侍中。于時李流亂蜀，詔沈以侍中、假節，統益州刺史羅尚、梁州刺史許雄等以討流。行次長安，河間王顒請留沉為軍司，遣席薳代之。後領雍州刺史。及張昌作亂，詔顒遣沉將州兵萬人並征西府五千人，自藍田關以討之，顒不奉詔。沉自領州兵至藍田，顒又逼奪其眾。長沙王乂命沉將武吏四百人還州。
張方既逼京都，王師屢敗，王瑚、祖逖言於乂曰：「劉沈忠義果毅，雍州兵力足制河間，宜啟上詔與沈，使發兵襲顒，顒窘急，必召張方以自救，此計之良也。」乂從之。沈奉詔馳檄四境，合七郡之眾及守防諸軍、塢壁甲士萬餘人，以安定太守衛博、新平太守張光、安定功曹皇甫澹為先登，襲長安。顒時頓于鄭縣之高平亭，為東軍聲援，聞沈兵起，還鎮渭城，遣督護虞夔率步騎萬餘人逆沈於好畤。接戰，夔眾敗，顒大懼，退入長安，果急呼張方。沈渡渭而壘，顒每遣兵出鬥，輒不利，沈乘勝攻之，使澹、博以精甲五千，從長安門而入，力戰至顒帳下。沈軍來遲，顒軍見澹等無繼，氣益倍。馮翊太守張輔率眾救顒，橫擊之，大戰於府門，博父子皆死之，澹又被擒。顒奇澹壯勇，將活之。澹不為之屈，於是見殺。沈軍遂敗，率余卒屯于故營。張方遣其將敦偉夜至，沈軍大驚而潰，與麾下百餘人南遁，為陳倉令所執。沈謂顒曰：「夫知己之顧輕，在三之節重，不可違君父之詔，量強弱以苟全。投袂之日，期之必死，菹醢之戮，甘之如薺。」辭義慷慨，見者哀之。顒怒，鞭之而後腰斬。有識者以顒干上犯順，虐害忠義，知其滅亡不久也。