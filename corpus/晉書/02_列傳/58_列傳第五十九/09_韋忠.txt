韋忠字子節，平陽人也。少慷慨，有不可奪之志。好學博通，性不虛諾。閉門修己，不交當世，每至吉凶，親表贈遺，一無所受。年十二，喪父，哀慕毀悴，杖而後起。司空裴秀吊之，匍匐號訴，哀慟感人。秀出而告人曰：「此子長大必為佳器。」歸而命子頠造焉。服闋，遂廬於墓所。頠慕而造之，皆托行不見。家貧，藜藿不充，人不堪其憂，而忠不改其樂。頠為僕射，數言之于司空張華，華辟之，辭疾不起。人問其故，忠曰：「吾茨簷賤士，本無宦情。且茂先華而不實，裴頠欲而無厭，棄典禮而附賊後，若此，豈大丈夫之所宜行邪！裴常有心托我，常恐洪濤蕩岳，餘波見漂，況可臨尾閭而窺沃焦哉！」太守陳楚迫為功曹。會山羌破郡，楚攜子出走，賊射之，中三創。忠冒刃伏楚。以身捍之，泣曰：「韋忠願以身代君，乞諸君哀之。」亦遭五矢。賊相謂曰：「義士也！」舍之。忠於是負楚以歸。後仕劉聰，為鎮西大將軍，平羌校尉，討叛羌，矢盡，不屈節而死。