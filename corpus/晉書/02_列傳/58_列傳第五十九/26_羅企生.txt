羅企生，字宗伯，豫章人也。多才藝。初拜佐著作郎，以家貧親老，求補臨汝令，刺史王凝之請為別駕。殷仲堪之鎮江陵，引為功曹。累遷武陵太守。未之郡而桓玄攻仲堪，仲堪更以企生為諮議參軍。仲堪多疑少決，企生深憂之，謂弟遵生曰：「殷侯仁而無斷，事必無成。成敗，天也，吾當死生以之。」仲堪果走，文武無送者，唯企生從焉。路經家門，遵生曰：「作如此分離，何可不執手！」企生回馬授手，遵生有勇力，便牽下之，謂曰：「家有老母，將欲何之？」企生揮淚曰：「今日之事，我必死之。汝等奉養不失子道，一門之中有忠與孝，亦復何恨！」遵生抱之愈急。仲堪于路待之，企生遙呼曰：「生死是同，願少見待。」仲堪見企生無脫理，策馬而去。
玄至荊州，人士無不詣者，企生獨不往，而營理仲堪家。或謂之曰：「玄猜忍之性，未能取卿誠節，若遂不詣，禍必至矣。」企生正色曰：「我是殷侯吏，見遇以國士，為弟以力見制，遂不我從，不能共殄醜逆，致此奔敗，亦何面目復就桓求生乎！」玄聞之大怒，然素待企生厚，先遣人謂曰：「若謝我，當釋汝。」企生曰：「為殷荊州吏，荊州奔亡，存亡未判，何顏復謝！」玄即收企生，遣人問欲何言，答曰：「文帝殺嵇康，嵇紹為晉忠臣，從公乞一弟，以養老母。」玄許之。又引企生於前，謂曰：「吾相遇甚厚，何以見負？今者死矣！」企生對曰：「使君既興晉陽之甲，軍次尋陽，並奉王命，各還所鎮，升壇盟誓，口血未乾，而生奸計。自傷力劣，不能翦滅凶逆，恨死晚也。」玄遂害之，時年三十七，眾咸悼焉。先是，玄以羔裘遺企生母胡氏，及企生遇害，即日焚裘。