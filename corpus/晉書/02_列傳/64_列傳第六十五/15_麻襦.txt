麻襦者，不知何許人也，莫得其姓名。石季龍時，在魏縣市中乞丐，恆著麻襦布裳，故時人謂之麻襦。言語卓越，狀如狂者，乞得米穀不食，輒散置大路，雲飴天馬。趙興太守籍狀收送詣季龍。
先是，佛圖澄謂季龍曰：「國東二百里某月日當送一非常人，勿殺之也。」如期果至。季龍與共語，了無異言，惟道：「陛下當終一柱殿下。」季龍不解，送以詣澄。麻襦謂澄曰：「昔在光和中會，奄至今日。酉戎受玄命，絕曆終有期。金離消于壞，邊荒不能遵，驅除靈期跡，莫已已之懿。裔苗葉繁，其來方積。休期於何期，永以歎之。」澄曰：「天回運極，否將不支，九木水為難，無可以術寧。玄哲雖存世，莫能基必莫能基必頹。久游閻浮利，擾擾多此患。行登陵雲宇，會于虛遊間。」其所言人莫能曉。季龍遣驛馬送還本縣，既出城，請步，云：「我當有所過，君至合口橋見待。」使人如言而馳，至橋，麻襦已先至。
後慕容俊投季龍屍于漳水，倚橋柱不流，時人以為「一柱殿下」即謂此也。及元帝嗣位江左，亦以為「天馬」之應雲。