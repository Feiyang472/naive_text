卜珝，字子玉，匈奴後部人也。少好讀《易》，郭璞見而歎曰：「吾所弗如也，柰何不免兵厄！」珝曰：「然。吾大厄在四十一，位為卿將，當受禍耳。不爾者，亦為猛獸所害。吾亦未見子之令終也。」璞曰：「吾禍在江南，甚營之，未見免兆。雖然，在南猶可延期，住此不過時月。」珝曰：「子勿為公吏，可以免諸。」璞曰：「吾不能免公吏，猶子之不能免卿將也。」珝曰：「吾此雖當有帝王子，終不復奉二京矣。琅邪可奉，卿謹奉之，主晉記者必雌也。」珝遂隱于龍門山。劉元海僭號，徵為大司農、侍中，固以疾辭。元海曰：「人各有心，卜珝不欲在吾朝，何異高祖四公哉！可遂其高志。」後復徵為光祿大夫，珝謂使者曰：「非吾死所也。」及劉聰嗣偽位，徵為太常。時劉琨據并州，聰問何時可平，珝答曰：「并州陛下之分，今茲克之必矣。」聰戲曰：「朕欲勞先生一行可乎？」珝曰：「臣所以來不及裝者，正為是行也。」聰大悅，署珝使持節、平北將軍。將行，謂其妹曰：「此行也，死自吾分，後慎勿紛紜。」及攻晉陽，為琨所敗，珝卒先奔，為其元帥所殺。