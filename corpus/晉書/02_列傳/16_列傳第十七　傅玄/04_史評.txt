史臣曰：武帝覽觀四方，平章百姓，永言啟沃，任切爭臣。傅玄體強直之姿，懷匪躬之操，抗辭正色，補闕弼違，諤諤當朝，不忝其職者矣。及乎位居三獨，彈擊是司，遂能使台閣生風，貴戚斂手。雖前代鮑、葛，何以加之！然而惟此褊心，乏弘雅之度，驟聞競爽，為物議所譏，惜哉！古人取戒于韋弦，良有以也。長虞風格凝峻，弗墜家聲。及其納諫汝南，獻書臨晉，居諒直之地，有先見之明矣。傅祗名父之子，早樹風猷，崎嶇危亂之朝，匡救君臣之際，卒能保全祿位，可謂有道存焉。
贊曰：鶉觚貞諒，實惟朝望。志厲強直，性乖夷曠。長虞剛簡，無虧風尚。子莊才識，爰膺袞職。忠績未申，泉途遽逼。
校勘記