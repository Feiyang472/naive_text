祗字子莊。父嘏，魏太常。祗性至孝，早知名，以才識明練稱。武帝始建東宮，起家太子舍人，累遷散騎黃門郎，賜爵關內侯，食邑三百戶。母憂去職。及葬母，詔給太常五等吉凶導從。其後諸卿夫人葬給導從，自此始也。服終，為滎陽太守。自魏黃初大水之後，河濟泛溢，鄧艾嘗著《濟河論》，開石門而通之，至是復浸壞。祗乃造沈萊堰，至今兗、豫無水患，百姓為立碑頌焉。尋表兼廷尉，遷常侍、左軍將軍。
及帝崩，梓宮在殯，而太傅楊駿輔政，欲悅眾心，議普進封爵。祗與駿書曰：「未有帝王始崩，臣下論功者也。」駿不從。入為侍中。時將誅駿，而駿不之知。祗侍駿坐，而雲龍門閉，內外不通。祗請與尚書武茂聽國家消息，揖而下階。茂猶坐，祗顧曰：「君非天子臣邪！今內外隔絕，不知國家所在，何得安坐！」茂乃驚起。駿既伏誅，裴楷息瓚，駿之婿也，為亂兵所害。尚書左僕射荀愷與楷不平，因奏楷是駿親，收付廷尉。祗證楷無罪，有詔赦之。時又收駿官屬，祗復啟曰：「昔魯芝為曹爽司馬，斬關出赴爽，宣帝義之，尚遷青州刺史。駿之僚佐不可加罰。」詔又赦之。祗多所維正皆如此。
除河南尹，未拜，遷司隸校尉。以討楊駿勳，當封郡公八千戶，固讓，減半，降封靈川縣公[7]，千八百戶，餘二千二百戶封少子暢為武鄉亭侯。又以本封賜兄子雋為東明亭侯。
楚王瑋之矯詔也，祗以聞奏稽留，免官。期年，遷光祿勳，復以公事免。氐人齊萬年舉兵反，以祗為行安西軍司，加常侍，率安西將軍夏侯駿討平之。遷衛尉，以風疾遜位，就拜常侍，食卿祿秩，賜錢及床帳等。尋加光祿大夫，門施行馬。及趙王倫輔政，以為中書監，常侍如故，以鎮眾心。祗辭之以疾，倫遣御史輿祗就職。王戎、陳准等相與言曰：「傅公在事，吾屬無憂矣。」其為物所倚信如此。[8]
倫篡，又為右光祿、開府，加侍中。惠帝還宮，祗以經受偽職請退，不許。初，倫之篡也，孫秀與義陽王威等十餘人預撰儀式禪文。及倫敗，齊王冏收侍中劉逵、常侍騶捷、杜育、黃門郎陸機、右丞周導、王尊等付廷尉。以禪文出中書，復議處祗罪，會赦得原。後以禪文草本非祗所撰，於是詔復光祿大夫。子宣，尚弘農公主。
尋遷太子少傅，上章遜位還第。及成都王穎為太傅，復以祗為少傅，加侍中。懷帝即位，遷光祿大夫、侍中，未拜，加右僕射、中書監。時太傅東海王越輔政，祗既居端右，每宣君臣謙光之道，由此上下雍穆。祗明達國體，朝廷制度多所經綜。曆左光祿、開府，行太子太傅，侍中如故。疾篤遜位，不許。遷司徒，以足疾，詔版輿上殿，不拜。
大將軍苟晞表請遷都，使祗出詣河陰，修理舟楫，為水行之備。及洛陽陷沒，遂共建行台，推祗為盟主，以司徒、持節、大都督諸軍事傳檄四方。遣子宣將公主與尚書令和郁赴告方伯征義兵，祗自屯盟津小城，宣弟暢行河陰令，以待宣。祗以暴疾薨，時年六十九。祗自以義誠不終，力疾手筆敕厲其二子宣、暢，辭旨深切，覽者莫不感激慷慨。祗著文章駁論十餘萬言。
宣字世弘。年六歲喪繼母，哭泣如成人，中表異之。及長，好學，趙王倫以為相國掾、尚書郎、太子中舍人，遷司徒西曹掾。去職，累遷為秘書丞、驃騎從事中郎。惠帝至自長安，以宣為左丞，不就，遷黃門郎。懷帝即位，轉吏部郎，又為御史中丞。卒年四十九，無子，以暢子沖為嗣。
暢字世道。年五歲，父友見而戲之，解暢衣，取其金環與侍者，暢不之惜，以此賞之。年未弱冠，甚有重名。以選入侍講東宮，為秘書丞。尋沒于石勒，勒以為大將軍右司馬。諳識朝儀，恆居機密，勒甚重之。作《晉諸公敘贊》二十二卷，又為《公卿故事》九卷。咸和五年卒。子詠，過江為交州刺史、太子右率。