丁潭，字世康，會稽山陰人也。祖固，吳司徒。父彌，梁州刺史。潭初為郡功曹，察孝廉，除郎中，稍遷丞相西閣祭酒。時元帝稱制，使各陳時事損益，潭上書曰：
為國者恃人須才，蓋二千石長吏是也。安可不明簡其才，使必允當。既然得其人，使久於其職，在官者無苟且，居下者有恆心，此為政之較也。今之長吏，遷轉既數，有送迎之費。古人三載考績，三考黜陟，中才處局，故難以速成矣。
夫兵所以防禦未然，鎮壓奸凶，周雖三聖，功成由武。今戎戰之世，益宜留心，簡選精銳，以備不虞。無事則優其身，有難則責其力。竊聞今之兵士，或私有役使，而營陳不充。夫為國者，由為家也。計財力之所任，審趨舍之舉動，不營難成之功，損棄分外之役。今兵人未強，當審其宜，經塗遠舉，未獻大捷，更使力單財盡而威望挫弱也。
及帝踐阼，拜駙馬都尉、奉朝請、尚書祠部郎。時琅邪王裒始受封，帝欲引朝賢為其國上卿，將用潭，以問中書令賀循。循曰：「郎中令職望清重，實宜審授。潭清淳貞粹，雅有隱正，聖明所簡，才實宜之。」遂為琅邪王郎中令。會裒薨，潭上疏求行終喪禮，曰：「在三之義，禮有達制，近代已來，或隨時降殺，宜一匡革，以敦於後，輒案令文，王侯之喪，官僚服斬，既葬而除。今國無繼統，喪庭無主，臣實陋賤，不足當重，謬荷首任，禮宜終喪。」詔下博議。國子祭酒杜夷議：「古者諒闇，三年不言。下及周世，稅衰效命。春秋之時，天子諸侯既葬而除。此所謂三代損益，禮有不同。故三年之喪，由此而廢。然則漢文之詔，合于隨時，凡有國者，皆宜同也，非唯施於帝皇而已。案禮，殤與無後，降于成人。有後，既葬而除。今不得以無後之故而獨不除也。愚以丁郎中應除衰麻，自宜主祭，以終三年。」太常賀循議：「禮，天子諸侯俱以至尊臨人，上下之義，群臣之禮，自古以來，其例一也。故禮盛則並全其重，禮殺則從其降。春秋之事，天子諸侯不行三年。至於臣為君服，亦宜以君為節，未有君除而臣服，君服而臣除者。今法令，諸侯卿相官屬為君斬衰，既葬而除。以令文言之，明諸侯不以三年之喪與天子同可知也。君若遂服，則臣子輕重無應除者也。若當皆除，無一人獨重之文。禮有攝主而無攝重，故大功之親主人喪者，必為之再祭練祥，以大功之服，主人三年喪者也。苟謂諸侯與天子同制，國有嗣王，自不全服，而人主居喪，素服主祭，三年不攝吉事，以尊令制。若當遠跡三代，令復舊典，不依法令者，則侯之服貴賤一例，亦不得唯一人論。」於是詔使除服，心喪三年。
太興三年，遷王導驃騎司馬，轉中書郎，出為廣武將軍、東陽太守，以清潔見稱。徵為太子左衛率，不拜。成帝踐阼，以為散騎常侍、侍中。蘇峻作亂，帝蒙塵於石頭，唯潭及侍中鐘雅、劉超等隨從不離帝側。峻誅，以功賜爵永安伯，遷大尚書，徙廷尉，累遷左光祿大夫、領國子祭酒、本國大中正，加散騎常侍。
康帝即位，屢表乞骸骨。詔以光祿大夫還第，門施行馬，祿秩一如舊制，給傳詔二人，賜錢二十萬，床帳褥席。年八十，卒。贈侍中，大夫如故，諡曰簡。王導嘗謂孔敬康有公才而無公望，丁世康有公望而無公才。子話，位至散騎侍郎。
張茂
張茂，字偉康，少單貧，有志行，為鄉里所敬信。初起義兵，討賊陳斌，一郡用全。元帝辟為掾屬。官有老牛數十，將賣之，茂曰：「殺牛有禁，買者不得輒屠，齒力疲老，又不任耕駕，是以無用之物收百姓利也。」帝乃止。遷太子右衛率，出補吳興內史。沈充之反也，茂與三子並遇害。茂弟盎，為周劄將軍，充討劄，盎又死之。贈茂太僕。茂少時夢得大象，以問占夢萬推。推曰：「君當為大郡，而不善也。」問其故，推曰：「象者大獸，獸者守也，故知當得大郡。然象以齒焚，為人所害。」果如其言。