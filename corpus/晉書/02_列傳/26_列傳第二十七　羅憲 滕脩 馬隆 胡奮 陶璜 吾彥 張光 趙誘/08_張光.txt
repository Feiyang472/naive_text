張光，字景武，江夏鐘武人也。身長八尺，明眉目，美音聲。少為郡吏，家世有部曲，以牙門將伐吳有功，遷江夏西部都尉，轉北地都尉。
初，趙王倫為關中都督，氐、羌反叛，太守張損戰沒，郡縣吏士少有全者。光以百餘人戍馬蘭山北，賊圍之百餘日。光撫厲將士，屢出奇兵擊賊，破之。光以兵少路遠，自分敗沒。會梁王肜遣司馬索靖將兵迎光，舉軍悲泣，遂還長安。肜表光「處絕圍之地，有耿恭之忠，宜加甄賞，以明獎勸」。於是擢授新平太守，加鼓吹。
屬雍州刺史劉沈被密詔討河間王顒，光起兵助沈。沈時委任秦州刺史皇甫重，重自以關西大族，心每輕光，謀多不用。及二州軍潰，為顒所擒，顒謂光曰：「前起兵欲作何策？」光正色答曰：「但劉雍州不用鄙計，故令大王得有今日也。」顒壯之，引與歡宴彌日，表為右衛司馬。
陳敏作亂，除光順陽太守，加陵江將軍，率步騎五千詣荊州討之。刺史劉弘雅敬重光，稱為南楚之秀。時江夏太守陶侃與敏大將錢端相距於長岐，將戰，襄陽太守皮初為步軍，使光設伏以待之，武陵太守苗光為水軍，藏舟艦于沔水。皮初等與賊交戰，光發伏兵應之，水陸同奮，賊眾大敗。弘表光有殊勳，遷材官將軍，梁州刺史。先是，秦州人鄧定等二千餘家，饑餓流入漢中，保于成固，漸為抄盜，梁州刺史張殷遣巴西太守張燕討之。定窘急，偽乞降于燕，並饋燕金銀，燕喜，為之緩師。定密結李雄，雄遣眾救定，燕退，定遂進逼漢中。太守杜正沖東奔魏興，殷亦棄官而遁。光不得赴州，止于魏興，乃結諸郡守共謀進取。燕唱言曰：「漢中荒敗，迫近大賊，克復之事，當俟英雄。」正沖曰：「張燕受賊金銀，不時進討，阻兵緩寇，致喪漢中，實燕之罪也。」光於是發怒，呵燕令出，斬之以徇。綏撫荒殘，百姓悅服。光於是卻鎮漢中。
時逆賊王如餘黨李運、楊武等，自襄陽將三千餘家入漢中，光遣參軍晉邈率眾于黃金距之。邈受運重賂，勸光納運。光從邈言，使居成固。既而邈以運多珍貨，又欲奪之，復言於光曰：「運之徒屬不事佃農，但營器杖，意在難測，可掩而取之。」光又信焉。遣邈眾討運，不克。光乞師于氐王楊茂搜，茂搜遣子難敵助之。難敵求貨於光，光不與。楊武乃厚賂難敵，謂之曰「流人寶物悉在光處，今伐我，不如伐光。」難敵大喜，聲言助光，內與運同，光弗之知也，遣息援率眾助邈。運與難敵夾攻邈等，援為流矢所中死，賊遂大盛。光嬰城固守，自夏迄冬，憤激成疾。佐吏及百姓咸勸光退據魏興，光按劍曰：「吾受國厚恩，不能翦除寇賊，今得自死，便如登仙，何得退還也！」聲絕而卒，時年五十五。百姓悲泣，遠近傷惜之。有二子炅、邁。
炅少辟太宰掾。邁多才略，有父風。州人推邁權領州事，與賊戰沒。別駕範曠及督護王喬奉光妻息，率其遺眾，還據魏興。其後義陽太守任愔為梁州，光妻子歸本郡。南平太守應詹白都督王敦，稱「光在梁州能興微繼絕，威振巴漢。值中原傾覆，征鎮失守，外無救助，內闕資儲，以寡敵眾，經年抗禦，厲節不撓，宜應追論顯贈，以慰存亡」。敦不能從。