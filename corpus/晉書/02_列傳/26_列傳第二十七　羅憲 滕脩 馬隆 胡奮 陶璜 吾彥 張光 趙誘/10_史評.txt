史臣曰：忠為令德，貞曰事君，徇國家而竭身，曆夷險而一節。羅憲、滕修，濯纓入仕，指巴東而受脤，出嶺嶠而揚麾。屬鼎命淪胥，本朝失守，郕巴丘而流涕，集都亭而大臨。古之忠烈，罕輩子茲！孝興之智勇，玄威之武藝，滅醜虜於河西，制凶酋於硜北，審楊欣之必敗，譏楊駿之速禍。陶璜、吾彥，逸足齊驅，毛炅屈其深謀，陸抗奇其茂略。薪楢之任，清規自遠；鼙鼓之臣，厥聲彌劭。景武，南楚秀士；元孫，累葉將門，赴死喻於登仙。效誠陳於上策，竟而俱斃，貞則斯存。
贊曰：憲居玉疊，才博流譽。修赴石門，惠政攸著。孝興、玄威，操履無違。愚墳畢禮，楊門致譏。璜謀超絕，彥材雄傑。潛師襲董，觀兵歎薛。惟趙與張，神略多方。作尉北地，立功西湘。