王蘊，字叔仁，孝武定皇后父，司徒左長史濛之子也。起家佐著作郎，累遷尚書吏部郎。性平和，不抑寒素，每一官缺，求者十輩，蘊無所是非。時簡文帝為會稽王，輔政，蘊輒連狀白之，曰：「某人有地，某人有才。」務存進達，各隨其方，故不得者無怨焉。補吳興太守，甚有德政。屬郡荒人饑，輒開倉贍恤。主簿執諫，請先列表上待報，蘊曰：「今百姓嗷然，路有饑饉，若表上須報，何以救將死之命乎！專輒之愆，罪在太守，且行仁義而敗，無所恨也。」於是大振貸之，賴蘊全者十七八焉。朝廷以違科免蘊官，士庶詣闕訟之，詔特左降晉陵太守。復有惠化，百姓歌之。
定后立，以后父，遷光祿大夫，領五兵尚書、本州大中正，封建昌縣侯。蘊以恩澤賜爵，非三代令典，固辭不受。朝廷敦勸，終不肯拜，乃授都督京口諸軍事、左將軍、徐州刺史、假節，復固讓。謝安謂蘊曰：「卿居后父之重，不應妄自菲薄，以虧時遇，宜依褚公故事，但令在貴權於事不事耳。可暫臨此任，以紓國姻之重。」於是乃受命，鎮於京口。頃之，徵拜尚書左僕射，將軍如故，遷丹陽尹，即本軍號加散騎常侍。蘊以姻戚，不欲在內，苦求外出，復以為都督浙江東五郡、鎮軍將軍、會稽內史，常侍如故。
蘊素嗜酒，末年尤甚。及在會稽，略少醒日，然猶以和簡為百姓所悅。時王悅來拜墓，蘊子恭往省之，素相善，遂留十餘日方還。蘊問其故，恭曰：「與阿太語，蟬連不得歸。」蘊曰：「恐阿太非爾之友。」阿太，悅小字也。後竟乖初好，時以為知人。太元九年卒，年五十五，追贈左光祿大夫、開府儀同三司。
長子華，早卒。次恭，在列傳。恭弟爽，字季明，強正有志力，歷給事黃門侍郎、侍中。孝武帝崩，王國寶夜欲開門入為遺詔，爽距之，曰：「大行晏駕，皇太子未至，敢入者斬！」乃止。爽嘗與會稽王道子飲，道子醉呼爽為小子，爽曰：「亡祖長史與簡文皇帝為布衣之交。亡姑、亡姊伉儷二宮，何小子之有！」及國寶執權，免爽官。后兄恭再起事，並以爽為甯朔將軍，參預軍事。恭敗，被誅。