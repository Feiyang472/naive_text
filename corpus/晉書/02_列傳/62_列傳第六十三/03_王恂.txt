王恂，字良夫，文明皇后之弟也。父肅，魏蘭陵侯。恂文義通博，在朝忠正，累遷河南尹，建立二學，崇明《五經》。鬲令袁毅嘗饋以駿馬，恂不受。及毅敗，受貨者皆被廢黜焉。魏氏給公卿已下租牛客戶數各有差，自後小人憚役，多樂為之，貴勢之門動有百數。又太原諸部亦以匈奴胡人為田客，多者數千。武帝踐位，詔禁募客，恂明峻其防，所部莫敢犯者。咸寧四年卒，贈車騎將軍。恂弟虔、愷。
虔字恭祖。以功幹見稱，累遷衛尉，封安壽亭侯，拜平東將軍、假節、監青州諸軍事。徵為光祿勳，轉尚書，卒。子士文嗣，歷右衛將軍、南中郎將，鎮許昌，為劉聰所害。
愷字君夫。少有才力，歷位清顯，雖無細行，有在公之稱。以討楊駿勳，封山都縣公，邑千八百戶。遷龍驤將軍，領驍騎將軍，加散騎常侍，尋坐事免官。起為射聲校尉，久之，轉後將軍。愷既世族國戚，性復豪侈，用赤石脂泥壁。石崇與愷將為鴆毒之事，司隸校尉傅祗劾之，有司皆論正重罪，詔特原之。由是眾人僉畏愷，故敢肆其意，所欲之事無所顧憚焉。及卒，諡曰醜。