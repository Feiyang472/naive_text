史臣曰：羊琇托肺腑之親，處多聞之益，遭逢潛躍之際，預參經始之謀，故得繾綣恩私，便蕃任遇。憑寵靈而逞欲，恃勢位而驕陵，屢犯憲章，頻干國紀，幸逢寬政，得免刑書。王愷地即渭陽，家承世祿，曾弗聞於恭儉，但崇縱於奢淫，競爽于季倫，爭先于武子，既塵清論，有斁王猷，雖復議行易名，未足懲惡勸善。弘理儀形外朗，季野神鑒內融，仲祖溫潤風流，幼道清虛寡欲，皆擅名江表，見重當時，豈惟后族之英華，抑亦搢紳之令望者也。
贊曰：托屬丹掖，承輝紫宸。地既權寵，任惟執鈞。約乃寡失，驕則陵人。覆車遺戒，諒足書紳。
校勘記