史臣曰：泰始之受終也，乃憲章往昔，稽古前王，廣誓山河，大開籓屏，文昭武穆，方駕于魯、衛、應、韓；磐石犬牙，連衡于吳、楚、齊、代。然而作法於亂，付託非才，何曾歎經國之無謀，郭欽識危亡之有兆。及宮車晏駕，填土未乾，國難薦臻，朝章馳廢。重以八王繼亂，九服沸騰，戎羯交馳，乘輿幽逼，瑤枝瓊萼，鋒鏑而消亡；硃芾綠車，與波塵而殄瘁。遂使茫茫禹跡，咸窟穴於豺狼；惵惵周余，竟沈淪於塗炭。嗚呼！運極數窮，一至於此！詳觀載籍，未或前聞。道子地則親賢，任惟元輔，耽荒曲蘖，信惑讒諛。遂使尼媼竊朝權，奸邪制國命，始則彝倫攸斁，終則宗社淪亡。元顯以童丱之年，受棟樑之寄，專制朝廷，陵蔑君親，奮庸瑣之常材，抗奸凶之臣寇，喪師殄國。不亦宜乎！斯則元顯為安帝之孫強，道子實晉朝之宰嚭者也。列代之崇建維城，用籓王室；有晉之分封子弟，實樹亂階。《詩》云：「懷德惟甯，宗子維成。無俾城壞，無獨期畏。」城既壞矣，畏也宜哉！典午之喪亂弘多，實此之由矣。
贊曰：帝子分封，嬰此鞠凶。劄瘥繼及，禍難仍鐘。秦獻聰悟，清河內顧。淮南忠勇，宣城識度。道子昏凶，遂傾國祚。
校勘記