高崧，字茂琰，廣陵人也。父悝，少孤，事母以孝聞。年十三，值歲饑，悝菜蔬不饜，每致甘肥於母。撫幼弟以友愛稱。寓居江州，刺史華軼辟為西曹書佐。及軼敗，悝藏匿軼子經年，會赦乃出。元帝嘉而宥之，以為參軍，遂曆顯位，至丹陽尹、光祿大夫，封建昌伯。
崧少好學，善史書。總角時，司空何充稱其明惠。充為揚州，引崧為主簿，益相欽重。轉驃騎主簿，舉州秀才，除太學博士，父艱去職。初，悝以納妾致訟被黜，及終，崧乃自系廷尉訟冤，遂停喪五年不葬，表疏數十上。帝哀之，乃下詔曰：「悝備位大臣，違憲被黜，事已久判。其子崧求直無已。今特聽傳侯爵。」由是見稱。拜中書郎、黃門侍郎。
簡文帝輔政，引為撫軍司馬。時桓溫擅威，率眾北伐，軍次武昌，簡文患之。崧曰：「宜致書喻以禍福，自當反旆。如其不爾，便六軍整駕，逆順於茲判矣。若有異計，請先釁鼓。」便於坐為簡文書草曰：「寇難宜平，時會宜接，此實為國遠圖，經略大算。能弘斯會，非足下而誰！但以此興師動眾，要當以資實為本。運轉之艱，古人之所難，不可易之於始而不熟慮，須所以深用惟疑，在乎此耳。然異常之舉，眾之所駭，遊聲噂𠴲，想足下亦少聞之。苟患失之，無所不至。或能望風振擾，一時崩散。如其不然者，則望實並喪，社稷之事去矣。皆由吾暗弱，德信不著，不能鎮靜群庶，保固維城，所以內愧於心，外慚良友。吾與足下雖職有內外，安社稷，保家國，其致一也。天下安危，系之明德。先存甯國，而後圖其外，使王基克隆，大義弘著，所望於足下。區區誠懷，豈可復顧嫌而不盡哉！」溫得書，還鎮。
崧累遷侍中。是時謝萬為豫州都督，疲于親賓相送，方臥在室。崧徑造之，謂曰：「卿令疆理西籓，何以為政？」萬粗陳其意。崧便為敘刑政之要數百言。萬遂起坐，呼崧小字曰：「阿酃！故有才具邪！」哀帝雅好服食，崧諫以為「非萬乘所宜。陛下此事，實日月之一食也」。後以公事免，卒於家。子耆，官至散騎常侍。