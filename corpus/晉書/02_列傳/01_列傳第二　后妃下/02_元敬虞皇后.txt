元敬虞皇后諱孟母，濟陽外黃人也。父豫，見《外戚傳》。帝為琅邪王，納后為妃，無子。永嘉六年薨，時年三十五。
帝為晉王，追尊為王后。有司奏王后應別立廟。令曰：「今宗廟未成，不宜更興作，便修飾陵上屋以為廟。」太興三年，冊曰：「皇帝咨前琅邪王妃虞氏：朕祗順昊天成命，用陟帝位。悼妃夙徂，徽音潛翳，御于家邦，靡所儀刑，陰教有虧，用傷于懷。追號制諡，先王之典。今遣使持節兼太尉萬勝奉冊贈皇后璽綬，祀以太牢。魂而有靈，嘉茲寵榮。」乃祔於太廟，葬建平陵。
太寧中，明帝追懷母養之恩，贈豫妻王氏為䢵陽縣君，從母散騎常侍新野王罕妻為平陽鄉君。
荀豫章君
豫章君荀氏，元帝宮人也。初有寵，生明帝及琅邪王裒，由是為虞后所忌。自以位卑，每懷怨望，為帝所譴，漸見疏薄。及明帝即位，封建安君，別立第宅。太寧元年，帝迎還臺內，供奉隆厚。及成帝立，尊重同于太后。咸康元年薨。詔曰：「朕少遭憫凶，慈訓無稟，撫育之勤，建安君之仁也。一旦薨殂，實思報復，永惟平昔，感痛哀摧。其贈豫章郡君，別立廟于京都。」