史臣曰：平原性理不恆，世莫之測。及其處亂離之際，屬交爭之秋，而能遠害全身，享茲介福，其愚不可及已！琅邪武功既暢，飾之以溫恭，扶風文教克宣，加之以孝行，抑宗室之可稱者也。齊王以兩獻之親，弘二南之化，道光雅俗，望重台衡，百辟具瞻，萬方屬意。既而地疑致逼，文雅見疵，紞勖陳蔓草之邪謀，武皇深翼子之滯愛。遂乃褫龍章於袞職，徙侯服於下籓，未及戒塗，終於憤恚，惜哉！若使天假之年而除其害，奉綴衣之命，膺負圖之托，光輔嗣君，允厘邦政，求諸冥兆，或廢興之有期，征之人事，庶勝殘之可及，何八王之敢力爭，五胡之能競逐哉！《詩》云「人之雲亡，邦國殄瘁，」攸實有之；「讒人罔極，交亂四國，」其荀馮之謂也。
贊曰：文宣孫子，或賢或鄙。扶風遺愛，琅邪克己。澹諂凶魁，肜參釁始。幹雖靜退，性乖恆理。彼美齊獻，卓爾不群。自家刑國，緯武經文。木摧于秀，蘭燒以薰。
校勘記