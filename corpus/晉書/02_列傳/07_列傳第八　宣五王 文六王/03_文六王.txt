文帝九男，文明王皇后生武帝、齊獻王攸、城陽哀王兆、遼東悼惠王定國、廣漢殤王廣德，其樂安平王鑒、燕王機、皇子永祚、樂平王延祚不知母氏。燕王機繼清惠亭侯，別有傳。永祚早亡，無傳。
齊獻王攸
齊獻王攸，字大猷，少而岐嶷。及長，清和平允，親賢好施，愛經籍，能屬文，善尺牘，為世所楷。才望出武帝之右，宣帝每器之。景帝無子，命攸為嗣。從征王淩，封長樂亭侯。及景帝崩，攸年十歲，哀動左右，大見稱歎。襲封舞陽侯[14]。奉景獻羊後於別第，事後以孝聞。復曆散騎常侍、步兵校尉，時年十八，綏撫營部，甚有威惠。五等建，改封安昌侯，遷衛將軍。居文帝喪，哀毀過禮，杖而後起。左右以稻米乾飯雜理中丸進之，攸泣而不受。太后自往勉喻曰：「若萬一加以他疾，將復如何！宜遠慮深計，不可專守一志。」常遣人逼進飲食，司馬嵇喜又諫曰：「毀不滅性，聖人之教。且大王地即密親，任惟元輔。匹夫猶惜其命，以為祖宗，況荷天下之大業，輔帝室之重任，而可盡無極之哀，與顏閔爭孝！不可令賢人笑，愚人幸也。」喜躬自進食，攸不得已，為之強飯。喜退，攸謂左右曰：「嵇司馬將令我不忘居喪之節，得存區區之身耳。」
武帝踐阼，封齊王，時朝廷草創，而攸總統軍事，撫寧內外，莫不景附焉。詔議籓王令自選國內長吏，攸奏議曰；「昔聖王封建萬國，以親諸侯，軌跡相承，莫之能改。誠以君不世居，則人心偷幸；人無常主，則風俗偽薄。是以先帝深覽經遠之統，思復先哲之軌，分土畫疆，建爵五等，或以進德，或以酬功。伏惟陛下應期創業，樹建親戚，聽使籓國自除長吏。而今草創，制度初立，雖庸蜀順軌，吳猶未賓，宜俟清泰，乃議復古之制。」書比三上，輒報不許。其後國相上長吏缺，典書令請求差選。攸下令曰：「忝受恩禮，不稱惟憂。至於官人敘才，皆朝廷之事，非國所宜裁也。其令自上請之。」時王家人衣食皆出禦府，攸表租秩足以自供，求絕之。前後十餘上，帝又不許。攸雖未之國，文武官屬，下至士卒，分租賦以給之，疾病死喪賜與之。而時有水旱，國內百姓則加振貸，須豐年乃責，十減其二，國內賴之。
遷驃騎將軍，開府辟召，禮同三司。降身虛己，待物以信。常歎公府不案吏，然以董禦戎政，復有威克之宜，乃下教曰：「夫先王馭世，明罰敕法，鞭撲作教，以正逋慢。且唐虞之朝，猶須督責。前欲撰次其事，使粗有常。懼煩簡之宜，未審其要，故令劉、程二君詳定。然思惟之，鄭鑄刑書，叔向不韙；范宣議制，仲尼譏之。令皆如舊，無所增損。其常節度所不及者，隨事處決。諸吏各竭乃心，思同在公古人之節。如有所闕，以賴股肱匡救之規，庶以免負。」於是內外祗肅。時驃騎當罷營兵，兵士數千人戀攸恩德，不肯去，遮京兆主言之，帝乃還攸兵。
攸每朝政大議，悉心陳之。詔以比年饑饉，議所節省，攸奏議曰：「臣聞先王之教，莫不先正其本。務農重本，國之大綱。當今方隅清穆，武夫釋甲，廣分休假，以就農業。然守相不能勤心恤公，以盡地利。昔漢宣歎曰：'與朕理天下者，惟良二千石乎！'勤加賞罰，黜陟幽明，于時翕然，用多名守。計今地有餘羨，而不農者眾，加附業之人復有虛假，通天下謀之[15]，則饑者必不少矣。今宜嚴敕州郡，檢諸虛詐害農之事，督實南畝，上下同奉所務。則天下之穀可復古政，豈患于暫一水旱，便憂饑餒哉！考績黜陟，畢使嚴明，畏威懷惠，莫不自厲。又都邑之內，遊食滋多，巧伎末業，服飾奢麗，富人兼美，猶有魏之遺弊，染化日淺，靡財害穀，動復萬計。宜申明舊法，必禁絕之。使去奢即儉，不奪農時，畢力稼穡，以實倉廩。則榮辱禮節，由之而生，興化反本，于茲為盛。」
轉鎮軍大將軍，加侍中，羽葆、鼓吹，行太子少傅。數年，授太子太傅，獻箴于太子曰：「伊昔上皇，建國立君，仰觀天文，俯察地理，創業恢道，以安人承祀，祚延統重，故援立太子。尊以弘道，固以貳己，儲德既立，邦有所恃。夫親仁者功成，邇佞者國傾，故保相之材，必擇賢明。昔在周成，旦奭作傅，外以明德自輔，內以親親立固，德以義濟，親則自然。嬴廢公族，其崩如山；劉建子弟，漢祚永傅。楚以無極作亂，宋以伊戾興難。張禹佞給，卒危強漢。輔弼不忠，禍及乃躬；匪徒乃躬，乃喪乃邦。無曰父子不間，昔有江充；無曰至親匪貳，或容潘崇。諛言亂真，譖潤離親，驪姬之讒。晉侯疑申。固親以道，勿固以恩；修身以敬，勿托以尊。自損者有餘，自益者彌昏。庶事不可以不恤，大本不可以不敦。見亡戒危，睹安思存。塚子司義，敢告在閽。」世以為工。
咸寧二年，代賈充為司空，侍中、太傅如故。初，攸特為文帝所寵愛，每見攸，輒撫床呼其小字曰「此桃符座也」，幾為太子者數矣。及帝寢疾，慮攸不安，為武帝敘漢淮南王、魏陳思故事而泣。臨崩，執攸手以授帝。先是太后有疾，既瘳，帝與攸奉觴上壽，攸以太后前疾危篤，因歔欷流涕，帝有愧焉。攸嘗侍帝疾，恆有憂戚之容，時人以此稱歎之。及太后臨崩，亦流涕謂帝曰：「桃符性急，而汝為兄不慈，我若遂不起，恐必不能相容。以是屬汝，勿忘我言。」
及帝晚年，諸子並弱，而太子不令，朝臣內外，皆屬意於攸。中書監荀勖、侍中馮紞皆諂諛自進，攸素疾之。勖等以朝望在攸，恐其為嗣，禍必及己，乃從容言於帝曰：「陛下萬歲之後，太子不得立也。」帝曰：「何故？」勖曰：「百僚內外皆歸心于齊王，太子焉得立乎！陛下試詔齊王之國，必舉朝以為不可，則臣言有征矣。」紞又言曰：「陛下遣諸侯之國，成五等之制者，宜先從親始。親莫若齊王。」帝既信勖言，又納紞說，太康三年乃下詔曰：「古者九命作伯，或入毗朝政，或出禦方嶽。周之呂望，五侯九伯，實得征之，侍中、司空、齊王攸，明德清暢，忠允篤誠。以母弟之親，受台輔之任，佐命立勳，劬勞王室，宜登顯位，以稱具瞻。其以為大司馬、都督青州諸軍事，侍中如故，假節，將本營千人，親騎帳下司馬大車皆如舊，增鼓吹一部，官騎滿二十人，置騎司馬五人。余主者詳案舊制施行。」攸不悅，主簿丁頤曰：「昔太公封齊，猶表東海；桓公九合，以長五伯。況殿下誕德欽明，恢弼大籓，穆然東軫，莫不得所。何必絳闕，乃弘帝載！」攸曰：「吾無匡時之用，卿言何多。」
明年，策攸曰：「於戲！惟命不于常，天既遷有魏之祚。我有晉既受順天明命，光建群後，越造王國於東土，錫茲青社，用籓翼我邦家。茂哉無怠，以永保宗廟。」又詔下太常，議崇錫之物，以濟南郡益齊國。又以攸子寔為北海王。於是備物典策，設軒懸之樂、六佾之舞，黃鉞朝車乘輿之副從焉。
攸知勖、紞構己，憤怨發疾，乞守先後陵，不許。帝遣御醫診視，諸醫希旨，皆言無疾。疾轉篤，猶催上道。攸自強入辭，素持容儀，疾雖困，尚自整厲，舉止如常，帝益疑無疾。辭出信宿，歐血而薨，時年三十六。帝哭之慟，馮紞侍側曰：「齊王名過其實，而天下歸之。今自薨隕，社稷之福也，陛下何哀之過！」帝收淚而止。詔喪禮依安平王孚故事，廟設軒懸之樂，配饗太廟。子冏立，別有傳。
攸以禮自拘，鮮有過事。就人借書，必手刊其謬，然後反之。加以至性過人，有觸其諱者，輒泫然流涕。雖武帝亦敬憚之，每引之同處，必擇言而後發。三子：蕤、贊、寔。[16]
蕤字景回，出繼遼東王定國。太康初，徙封東萊王。元康中，曆步兵、屯騎校尉。蕤性強暴，使酒，數陵侮弟冏，冏以兄故容之。冏起義兵，趙王倫收蕤及弟北海王寔系廷尉，當誅。倫太子中庶子祖納上疏諫曰：「罪不相反，惡止其身，此先哲之弘謨，百王之達制也。是故鯀既殛死，禹乃嗣興；二叔誅放，而邢衛無責。逮乎戰國，及至秦漢，明恕之道寢，猜嫌之情用，乃立質任以禦眾，設從罪以發奸，其所由來，蓋三代之弊法耳。蕤、寔，獻王之子，明德之胤，宜蒙特宥，以全穆親之典。」會孫秀死，蕤等悉得免。冏擁眾入洛，蕤于路迎之。冏不即見，須符付前頓。蕤恚曰：「吾坐爾殆死，曾無友于之情！」
及冏輔政，詔以蕤為散騎常侍，加大將軍[17]，領後軍、侍中、特進，增邑滿二萬戶。又從冏求開府，冏曰：「武帝子吳、豫章尚未開府，宜且須後。」蕤以是益怨，密表冏專權，與左衛將軍王輿謀共廢冏。事覺，免為庶人。尋詔曰：「大司馬以經識明斷，高謀遠略，猥率同盟，安復社稷。自書契所載，周召之美未足比勳，故授公上宰。東萊王蕤潛懷怨妒，包藏禍心，與王輿密謀，圖欲譖害。收輿之日，蕤與青衣共載，微服奔走，經宿乃還。奸凶赫然，妖惑外內。又前表冏所言深重，雖管蔡失道，牙慶亂宗，不復過也。《春秋》之典，大義滅親，其徙蕤上庸。」後封微陽侯。永甯初，上庸內史陳鍾承冏旨害蕤。死，詔誅鍾，復蕤封，改葬以王禮。
贊字景期，繼廣漢殤王廣德後。年六歲，太康元年薨，諡沖王。
寔字景深，初為長樂亭侯。攸以贊薨，又以寔繼廣漢殤王后，改封北海王。永甯初為平東將軍、假節，加散騎常侍，代齊王冏鎮許昌。尋進安南將軍，都督豫州軍事，增邑滿二萬戶。未發，留為侍中、上軍將軍，給千兵百騎。
城陽哀王兆
城陽哀王兆，字千秋，年十歲而夭。武帝踐阼，詔曰：「亡弟千秋，少聰慧，有夙成之質，不幸早亡，先帝先後特所哀湣。先後欲紹立其後，而竟未遂，每追遺意，情懷感傷。其以皇子景度為千秋後，雖非典禮，亦近世之所行，且以述先後本旨也。」於是追加兆封諡。景度以泰始六年薨，復以第五子憲繼哀王后。薨，復以第六子祗為東海王，繼哀王后。薨，咸甯初又封第十三子遐為清河王，以繼兆後。
遼東悼惠王定國
遼東悼惠王定國，年三歲薨。咸甯初追加封諡，齊王攸以長子蕤為嗣。蕤薨，子遵嗣。
廣漢殤王廣德
廣漢殤王廣德，年二歲薨。咸甯初追加封諡，齊王攸以第五子贊紹封。薨，攸更以第二子寔嗣廣德。
樂安平王鑒
樂安平王鑒，字大明，初封臨泗亭侯。武帝踐阼，封樂安王。帝為鑒及燕王機高選師友，下詔曰：「樂安王鑒、燕王機並以長大，宜得輔導師友，取明經儒學，有行義節儉，使足嚴憚。昔韓起與田蘇遊而好善，宜必得其人。」泰始中，拜越騎校尉。咸甯初，以齊之梁鄒益封，因之國，服侍中之服。元康初，徵為散騎常侍、上軍大將軍，領射聲校尉。尋遷使持節、都督豫州軍事、安南將軍，代清河王遐鎮許昌，以疾不行。七年薨，子殤王籍立。薨，無子，齊王冏以子冰紹鑒後。以濟陰萬一千二百一十九戶改為廣陽國，立冰為廣陽王。冏敗，廢。
樂平王延祚
樂平王延祚，字大思，少有篤疾，不任封爵。太康初，詔曰：「弟祚早孤無識，情所哀湣。幼得篤疾，日冀其差，今遂廢痼，無復後望，意甚傷之。其封為樂平王，使有名號，以慰吾心。」尋薨，無子。