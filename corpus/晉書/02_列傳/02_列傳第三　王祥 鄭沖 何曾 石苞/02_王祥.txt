王祥，字休徵，琅邪臨沂人，漢諫議大夫吉之後也。祖仁，青州刺史。父融，公府辟不就。
祥性至孝。早喪親，繼母朱氏不慈，數譖之，由是失愛於父。每使掃除牛下，祥愈恭謹。父母有疾，衣不解帶，湯藥必親嘗。母常欲生魚，時天寒冰凍，祥解衣將剖冰求之，冰忽自解，雙鯉躍出，持之而歸。母又思黃雀灸，復有黃雀數十飛入其幕，復以供母。鄕里驚歎，以爲孝感所致焉。有丹柰結實，母命守之，每風雨，祥輒抱樹而泣。其篤孝純至如此。
漢未遭亂，扶母攜弟覽避地廬江，隱居三十餘年，不應州郡之命。母終，居喪毀瘁，杖而後起。徐州刺史呂虔檄爲別駕，祥年垂耳順，固辭不受。覽勸之，爲具車牛，祥乃應召，虔委以州事。於時寇盜充斥，祥率勵兵士，頻討破之。州界清靜，政化大行。時人歌之曰：「海沂之康，實賴王祥。邦國不空，別駕之功。」
舉秀才，除溫令，累遷大司農。高貴鄕公即位，與定策功，封關內侯，拜光祿勳，轉司隸校尉。從討毌丘儉，增邑四百戸，遷太常，封萬歲亭侯。天子幸太學，命祥爲三老。祥南面几杖，以師道自居。天子北面乞言，祥陳明王聖帝君臣政化之要以訓之，聞者莫不砥礪。
及高貴鄕公之弑也，朝臣舉哀，祥號哭曰「老臣無狀」，涕淚交流，眾有愧色。頃之，拜司空，轉太尉，加侍中。五等建，封睢陵侯，邑一千六百戸。
及武帝爲晉王，祥與荀顗往謁，顗謂祥曰：「相王尊重，何侯既已盡敬，今便當拜也。」祥曰：「相國誠爲尊貴，然是魏之宰相。吾等魏之三公，公王相去，一階而已，班例大同，安有天子三司而輒拜人者！損魏朝之望，虧晉王之德，君子愛人以禮，吾不爲也。」及入，顗遂拜，而祥獨長揖。帝曰：「今日方知君見顧之重矣！」
武帝踐阼，拜太保，進爵爲公，加置七官之職。帝新愛命，虛己以求讜言。祥與何曾、鄭沖等耆艾篤老，希復朝見，帝遣侍中任愷諮問得失，及政化所先。祥以年老疲耄，累乞遜位，帝不許。御史中丞侯史光以祥久疾，闕朝會禮，請免祥官。詔曰：「太保元老高行，朕所毗倚以隆政道者也。前後遜讓，不從所執，此非有司所得議也。」遂寢光奏。祥固乞骸骨，詔聽以睢陵公就第，位同保傅，在三司之右，祿賜如前。詔曰：「古之致仕，不事王侯。今雖以國公留居京邑，不宜復苦以朝請。其賜几杖，不朝，大事皆諮訪之。賜安車駟馬，第一區，錢百萬，絹五百匹，床帳簟褥，以舍人六人爲睢陵公舍人，置官騎二十人。以公子騎都尉肇爲給事中，使常優遊定省。又乙太保高潔清素，家無宅宇，其權留本府，須所賜第成乃出。」
及疾篤，著遺令訓子孫曰：「夫生之有死，自然之理。吾年八十有五，啟手何恨。不有遺言，使爾無述。吾生值季末，登庸曆試，無毗佐之勳，沒無以報。氣絶但洗手足，不須沐浴，勿纏屍，皆浣故衣，隨時所服。所賜山玄玉佩、衞氏玉玦、綬笥皆勿以斂。西芒上土自堅貞，勿用甓石，勿起墳隴。穿深二丈，槨取容棺。勿作前堂、布几筵、置書箱鏡奩之具，棺前但可施床榻而已。Я脯各一盤，玄酒一杯，爲朝夕奠。家人大小不須送喪，大小祥乃設特牲。無違餘命！高柴泣血三年，夫子謂之愚。閔子除喪出見。援琴切切而哀，仲尼謂之孝。故哭泣之哀，日月降殺，飲食之宜，自有制度。夫言行可覆，信之至也；推美引過，德之至也；揚名顯親，孝之至也；兄弟怡怡，宗族欣欣，悌之至也；臨財莫過乎讓：此五者，立身之本。顏子所以爲命，未之思也，夫何遠之有！」其子皆奉而行之。
泰始五年薨，詔賜東園秘器，朝服一具，衣一襲，錢三十萬，布帛百匹。時文明皇太后崩始逾月，其後詔曰：「爲睢陵公發哀，事乃至今。雖每爲之感傷，要未得特敘哀情。今便哭之。」明年，策諡曰元。
祥之薨，奔赴者非朝廷之賢，則親親故吏而已，門無雜吊之賓。族孫戎歎曰：「太保可謂清達矣！」又稱：「祥在正始，不在能言之流。及與之言，理致清遠，將非以德掩其言乎！」祥有五子：肇、夏、馥、烈、芬。
肇孽庶，夏早卒，馥嗣爵。咸甯初，以祥家甚貧儉，賜絹三百匹，拜馥上洛太守，卒諡曰孝。子根嗣，散騎郎。肇仕至始平太守。肇子俊，守太子舍人，封永世侯。俊子遐，郁林太守。烈、芬並幼知名，爲祥所愛。二子亦同時而亡。將死，烈欲還葬舊土，芬欲留葬京邑。祥流涕曰：「不忘故鄕，仁也；不戀本土，達也。惟仁與達，吾二子有焉。」
祥弟 覽
覽字玄通。母朱，遇祥無道。覽年數歲，見祥被楚撻，輒涕泣抱持。至於成童，每諫其母，其母少止凶虐。朱屢以非理使祥，覽輒與祥俱。又虐使祥妻，覽妻亦趨而共之。朱患之，乃止。祥喪父之後，漸有時譽。朱深疾之，密使鴆祥。覽知之，徑起取酒。祥疑其有毒，爭而不與，朱遽奪反之。自後朱賜祥饌，覽輒先嘗。朱懼覽致斃，遂止。
覽孝友恭恪，名亞於祥。及祥仕進，覽亦應本郡之召，稍遷司徒西曹掾、清河太守。五等建，封即丘子，邑六百戸。泰始末，除弘訓少府。職省，轉太中大夫，祿賜與卿同。咸甯初，詔曰：「覽少篤至行，服仁履義，貞素之操，長而彌固。其以覽爲宗正卿。」頃之，以疾上疏乞骸骨。詔聽之，乙太中大夫歸老，賜錢二十萬，床帳薦褥，遣殿中醫療疾給藥。後轉光祿大夫，門施行馬。
咸寧四年卒，時年七十三，諡曰貞。有六子：裁、基、會、正、彥、琛。
裁字士初，撫軍長史。基字士先，治書御史。會字士和，侍御史。正字士則，尚書郎。彥字士治，中護軍。琛字士瑋，國子祭酒。
初，呂虔有佩刀，工相之，以爲必登三公，可服此刀。虔謂祥曰：「苟非其人，刀或爲害。卿有公輔之量，故以相與。」祥固辭，強之乃受。祥臨薨，以刀授覽，曰：「汝後必興，足稱此刀。」覽後奕世多賢才，興於江左矣。裁子導，別有傳。