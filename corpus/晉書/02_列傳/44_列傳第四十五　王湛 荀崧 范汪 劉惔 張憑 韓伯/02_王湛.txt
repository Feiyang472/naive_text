王湛，字處沖，司徒渾之弟也。少有識度。身長七尺八寸，龍顙大鼻，少言語。初有隱德，人莫能知，兄弟宗族皆以為癡，其父昶獨異焉。遭父喪，居於墓次。服闋，闔門守靜，不交當世，沖素簡淡，器量隤然，有公輔之望。
兄子濟輕之，所食方丈盈前，不以及淇。湛命取菜蔬，對而食之。濟嘗詣湛，見床頭有《周易》，問曰：「叔父何用此為？」湛曰：「體中不佳時，脫復看耳。」濟請言之。湛因剖析玄理，微妙有奇趣，皆濟所未聞也。濟才氣抗邁，於湛略無子侄之敬。既聞其言，不覺栗然，心形俱肅。遂留連彌日累夜，自視缺然，乃歎曰：「家有名士，三十年而不知，濟之罪也。」既而辭去，湛送至門。濟有從馬絕難乘，濟問湛曰：「叔頗好騎不？」湛曰：「亦好之。」因騎此馬，姿容既妙，回策如縈，善騎者無以過之。又濟所乘馬，甚愛之，湛曰：「此馬雖快，然力薄不堪苦行。近見督郵馬當勝，但芻秣不至耳。」濟試養之，而與己馬等。湛又曰：「此馬任重方知之，平路無以別也。」於是當蟻封內試之，濟馬果躓，而督郵馬如常。濟益歎，還白其父，曰：「濟始得一叔，乃濟以上人也。」武帝亦以湛為癡，每見濟，輒調之曰：「卿家癡叔死未？」濟常無以答。及是，帝又問如初，濟曰：「臣叔殊不癡。」因稱其美。帝曰：「誰比？」濟曰：「山濤以下，魏舒以上。」時人謂湛上方山濤不足，下比魏舒有餘。湛聞曰：「欲處我于季孟之間乎？」
湛少仕歷秦王文學、太子洗馬、尚書郎、太子中庶子，出為汝南內史。元康五年卒，年四十七。子承嗣。
子承
承字安期。清虛寡欲，無所修尚。言理辯物，但明其指要而不飾文辭，有識者服其約而能通。弱冠知名。太尉王衍雅貴異之，比南陽樂廣焉。永寧初，為驃騎參軍。值天下將亂，乃避難南下。遷司空從事中郎。豫迎大駕，賜爵藍田縣侯。遷尚書郎，不就。東海王越鎮許，以為記室參軍。雅相知重，敕其子毗曰：「夫學之所益者淺，體之所安者深。閑習禮度，不如式瞻儀形；諷味遺言，不若親承音旨。王參軍人倫之表，汝其師之。」在府數年，見朝政漸替，辭以母老，求出。越不許。久之，遷東海太守，政尚清淨，不為細察。小吏有盜池不魚者，綱紀推之，承曰：「文王之囿與眾共之，池魚復何足惜耶！」有犯夜者，為吏所拘，承問其故，答曰：「從師受書，不覺日暮。」承曰：「鞭撻寧越以立威名，非政化之本。」使吏送，令歸家。其從容寬恕若此。
尋去官，東渡江。是時道路梗澀，人懷危懼，承每遇艱險，處之夷然，雖家人近習，不見其憂喜之色。既至下邳，登山北望，歎曰：「人言愁，我始欲愁矣。」及至建鄴，為元帝鎮東府從事中郎，甚見優禮。承少有重譽，而推誠接物，盡弘恕之理，故眾咸親愛焉。渡江名臣王導、衛玠、周顗、庾亮之徒皆出其下，為中興第一。年四十六卒，朝野痛惜之。自昶至承，世有高名，論者以為祖不及孫，孫不及父。子述嗣。
承子述
述字懷祖。少孤，事母以孝聞。安貧守約，不求聞達。性沈靜，每坐客馳辨，異端競起，而述處之恬如也。少襲父爵。年三十，尚未知名，人或謂之癡。司徒王導以門地辟為中兵屬。既見，無他言，惟問以江東米價。述但張目不答。導曰：「王掾不癡，人何言癡也？」嘗見導每發言，一坐莫不讚美，述正色曰：「人非堯舜，何得每事盡善！」導改容謝之，庾亮曰：「懷祖清貞簡貴，不減祖、父，但曠淡微不及耳。」
康帝為驃騎將軍，召補功曹，出為宛陵令。太尉、司空頻辟，又除尚書吏部郎，並不行。曆庾冰征虜長史。時庾翼鎮武昌，以累有妖怪，又猛獸入府，欲移鎮避之。述與冰箋曰：
竊聞安西欲移鎮樂鄉，不審此為算邪，將為情邪？若謂為算，則彼去武昌千有餘里，數萬之眾造創移徒，方當興立城壁，公私勞擾。若信要害之地，所宜進據，猶當計移徙之煩，權二者輕重，況此非今日之要邪！方今強胡陸梁，當畜力養銳，而無故遷動，自取非算。又江州當溯流數千，供繼軍府，力役增倍，疲曳道路。且武昌實是江東鎮戍之中，非但捍禦上流而已。急緩赴告，駿奔不難。若移樂鄉，遠在西陲，一朝江渚有虞，不相接救。方嶽取重將，故當居要害之地，為內外形勢。使窺窬之心不知所向。若是情邪，則天道玄遠，鬼神難言，妖祥吉凶，誰知其故！是以達人君子直道而行，不以情失。昔秦忌：「亡胡」之讖，卒為劉項之資；周惡檿弧之謠，而成褒姒之亂。此既然矣。曆觀古今，鑒其遺事，妖異速禍敗者，蓋不少矣，禳避之道，苟非所審，且當擇人事之勝理，思社稷之長計，斯則天下幸甚，令名可保矣。
若安西盛意已耳，不能安于武昌，但得近移夏口，則其次也。樂鄉之舉，咸謂不可。願將軍體國為家，固審此舉。
時朝議亦不允，翼遂不移鎮。
述出補臨海太守，遷建威將軍、會稽內史。蒞政清肅，終日無事。母憂去職。服闋，代殷浩為揚州刺史，加征虜將軍。初至，主簿請諱。報曰：「亡祖先君，名播海內，遠近所知；內諱不出門，餘無所諱。」尋加中書監，固讓，經年不拜。復加征虜將軍，進都督揚州徐州之琅邪諸軍事、衛將軍、並冀幽平四州大中正，刺史如故。尋遷散騎常侍、尚書令，將軍如故。述每受職，不為虛讓，其有所辭，必於不受。至是，子坦之諫，以為故事應讓。述曰：「汝謂我不堪邪？」坦之曰：「非也。但克讓自美事耳。」述曰：「既云堪，何為復讓！人言汝勝我，定不及也。」坦之為桓溫長史。溫欲為子求婚於坦之。及還家省父，而述愛坦之。雖長大，猶抱置膝上。坦之因言溫意。述大怒，遽排下，曰：「汝竟癡邪！詎可畏溫面而以女妻兵也。」坦之乃辭以他故。溫曰：「此尊君不肯耳。」遂止。簡文帝每言述才既不長，直以真率便敵人耳。謝安亦歎美之。
初，述家貧。求試宛陵令。頗受贈遺。而修傢俱，為州司所檢，有一千三百條。王導使謂之曰：「名父之子不患無祿，屈臨小縣，甚不宜耳。」述答曰：「足自當止。時人未之達也。」比後屢居州郡，清潔絕倫，祿賜皆散之親故，宅宇舊物不革於昔，始為當時所歎。但性急為累。嘗食雞子，以箸刺之，不得，便大怒擲地。雞子圓轉不止，便下床以屐齒踏之，又不得。瞋甚，掇內口中，齧破而吐之。既躋重位，每以柔克為用。謝奕性粗，嘗忿述，極言罵之。述無所應，面壁而已，居半日，奕去，始復坐。人以此稱之。
太和二年，以年迫懸車，上疏乞骸骨，曰：「臣曾祖父魏司空昶白箋于文皇帝曰：'昔與南陽宗世林共為東宮官屬。世林少得好名，州裏瞻敬。及其年老，汲汲自勵，恐見廢棄，時人咸共笑之。若天假其壽，致仕之年，不為此公婆娑之事。'情旨慷慨，深所鄙薄。雖是箋書，乃實訓誡。臣忝端右，而以疾患，禮敬廢替。猶謂可有差理，日復一日，而年衰疾痼，永無復瞻華幄之期。乞奉先誡，歸老丘園。」不許。述竟不起。三年卒，時年六十六。
初，桓溫平洛陽，議欲遷都，朝廷憂懼，將遣侍中止之。述曰：「溫欲以虛聲威朝廷，非事實也。但從之，自無所至。」事果不行。又議欲移洛陽鐘虡，述曰：「永嘉不競，暫都江左。方當蕩平區宇，旋軫舊京。若其不耳，宜改遷園陵。不應先事鐘虡。」溫竟無以奪之。追贈侍中、驃騎將軍、開府，諡曰穆，以避穆帝，改曰簡。子坦之嗣。
述子坦之
坦之字文度。弱冠與郗超俱有重名，時人為之語曰：「盛德絕倫郗嘉賓，江東獨步王文度。」嘉賓，超小字也。僕射江虨領選，將擬為尚書郎。坦之聞曰：「自過江來，尚書郎正用第二人，何得以此見擬！」虨遂止。簡文帝為撫軍將軍，辟為掾。累遷參軍、從事中郎，仍為司馬，加散騎常侍。出為大司馬桓溫長史。尋以父憂去職，服闋。徵拜侍中，襲父爵。時卒士韓悵逃之歸首，云「失牛故叛。」有司劾悵偷牛，考掠服罪。坦之以為悵束身自歸，而法外加罪，懈怠失牛，事或可恕，加之木石，理有自誣，宜附罪疑從輕之例，遂以見原。海西公廢，領左衛將軍。
坦之有風格，尤非時俗放蕩，不敦儒教，頗尚刑名學，著《廢莊論》曰：
荀卿稱莊子「蔽於天而不知人」，揚雄亦曰「莊周放蕩而不法」，何晏云「鬻莊軀，放玄虛，而不周乎時變」。三賢之言，遠有當乎！夫獨構之唱，唱虛而莫和；無感之作，義偏而用寡。動人由於兼忘，應物在乎無心。孔父非不體遠，以體遠故用近；顏子豈不具德，以德備故膺教。胡為其然哉？不獲已而然也。
夫自足者寡，故理懸于羲農；徇教者眾，故義申於三代。道心惟微，人心惟危，吹萬不同，孰知正是！雖首陽之情，三黜之智，摩頂之甘，落毛之愛，枯槁之生，負石之死，格諸中庸，未入乎道，而況下斯者乎！先王知人情之難肆，懼違行以致訟，悼司徹之貽悔，審褫帶之所緣，故陶鑄群生，謀之未兆，每攝其契，而為節焉。使夫敦禮以崇化，日用以成俗，誠存而邪忘，利損而競息，成功遂事，百姓皆曰我自然。蓋善暗者無怪，故所遇而無滯，執道以離俗，孰逾于不達！語道而失其為者，非其道也；辯德而有其位者，非其德也。言默所未究，況揚之以為風乎！且即濠以尋魚，想彼之我同；推顯以求隱，理得而情昧。若夫莊生者，望大庭而撫契，仰彌高於不足，寄積想於三篇，恨我懷之未盡，其言詭譎，其義恢誕。君子內應。從我游方之外，眾人因藉之，以為弊薄之資。然則天下之善人少，不善人多，莊子之利天下也少，害天下也多。故曰魯酒薄而邯鄲圍，莊生作而風俗頹。禮與浮雲俱征，偽與利蕩並肆，人以克己為恥，士以無措為通，時無履德之譽，俗有蹈義之愆。驟語賞罰不可以造次，屢稱無為不可與適變。雖可用於天下，不足以用天下人。
昔漢陰丈人修渾沌之術，孔子以為識其一不識其二。莊生之道，無乃類乎！與夫如愚之契，何殊間哉！若夫利而不害，天之道也；為而不爭，聖之德也。群方所資而莫知誰氏，在儒而非儒，非道而有道。彌貫九流，玄同彼我，萬物用之而不既，亹癖日新而不朽，昔吾孔老固已言之矣。
又領本州大中正。簡文帝臨崩，詔大司馬溫依周公居攝故事。坦之自持詔入，於帝前毀之。帝曰：「天下，儻來之運，卿何所嫌！」坦之曰：「天下，宣元之天下，陛下何得專之！」帝乃使坦之改詔焉。
溫薨，坦之與謝安共輔幼主，遷中書令，領丹陽尹。俄授都督徐兗青三州諸軍事、北中郎將、徐兗二州刺史，鎮廣陵。將之鎮，上表曰：
臣聞人君之道以孝敬為本，臨御四海以委任為貴。恭順無為，則盛德日新；親杖賢能，則政道邕睦。昔周成、漢昭，並以幼年纂承大統。當時天下未為無難，終能顯揚祖考，保安社稷，蓋尊尊親親，信納大臣之所致也。
伏維陛下誕奇秀之姿，稟生知之量，春秋尚富，涉道未廣，方須訓導以成天德。皇太后仁淑之體，過於三母，先帝奉事積年，每稱聖明。臣願奉事之心，便當自同孝宗；太后慈愛之隆，亦不必異所生。琅邪王、餘姚主及諸皇女，宜朝夕定省，承受教誨，導習儀刑，以成景仰恭敬之美，不可以屬非至親，自為疏疑。昔肅祖崩殂，成康幼沖，事無大小，必諮丞相導，所以克就聖德，實此之由，今僕射臣安、中軍臣沖，人望具瞻，社稷之臣。且受遇先帝，綢繆繾綣，並志竭忠貞，盡心盡力，歸誠陛下，以報先帝。愚謂周旋舉動。皆應諮此二臣。二臣之于陛下，則周之旦奭，漢之霍光，顯宗之于王導。沖雖在外，路不云遠，事容信宿，必宜參詳，然後情聽獲盡，庶事可畢。
又天聽雖聰，不啟不廣；群情雖忠，不引不盡。宜數引侍臣，詢求讜言。平易之世，有道之主猶尚誡懼，日昃不倦；況今艱難理盡，慮經安危，祖宗之基系之陛下，不可不精心務道，以申先帝堯舜之風。可不敬修至德，以保宣元天地之祚？
表奏，帝納之。
初，謝安愛好聲律，期功之慘，示廢妓樂頗，以成俗。坦之非而苦諫之。安遺坦之書曰：「知君思相愛惜之至。僕所求者聲，謂稱情義，無所不可為，卿復以自娛耳。若絜軌跡，崇世教，非所擬議，亦非所屑。常謂君粗得鄙趣者，猶未悟之濠上邪！故知莫逆，未易為人。」坦之答曰：「具君雅旨，此是誠心而行，獨往之美，然恐非大雅中庸之謂。意者以為人之體韻猶器之方圓，方圓不可錯用，體韻豈可易處！各順其方，以弘其業，則歲寒之功必有成矣。實吾子少立德行，體議淹允，加以令地，優遊自居，僉曰之談，咸以請遠相許，至於此事，實有疑焉。公私二三，莫見其可。以此為濠上，悟之者得無鮮乎！且天下之寶，故為天下所惜，天下之所非，何為不可以天下為心乎？想君幸復三思。」書往反數四，安竟不從。
坦之又嘗與殷康子書論公謙之義曰：
康子及袁宏並有疑難，坦之標章擿句，一一申而釋之，莫不厭服。又孔嚴著《通葛論》，坦之與書讚美之。其忠公慷慨，標明賢勝，皆此類也。
初，坦之與沙門竺法師甚厚，每共論幽明報應。便要先死者當報其事。後經年，師忽來云：「貧道已死，罪福皆不虛。惟當勤修道德，以升濟神明耳。」言訖不見。坦之尋亦卒，時年四十六。臨終，與謝安、桓沖書，言不及私，惟憂國家之事，朝野甚痛惜之。追贈安北將軍，諡曰獻。
禕之字文邵。少知名，尚尋陽公主，歷中書侍郎。年未三十而卒，贈散騎常侍。
坦之四子：愷、愉、國寶、忱。
坦之子愷、愉
愷字茂仁，愉字茂和，並少踐清階。愷襲父爵，愉稍遷驃騎司馬，加輔國將軍。愷太元末為侍中，領右衛將軍，多所獻替。兄弟貴盛，當時莫比。
及王恭等討國寶，愷、愉並請解職。以與國寶異生，又素不協，故得免禍。國寶既死，出愷為吳郡內史，愉為江州刺史、都督豫州四郡、輔國將軍、假節。未幾，征愷為丹陽尹。及桓玄等至江寧，愷令兵守石頭。俄而玄等走，復為吳郡。病卒，追贈太常。
愉至鎮，未幾，殷仲堪、桓玄、楊佺期舉兵應王恭，乘流奄至。愉既無備，惶遽奔臨川，為玄所得。玄盟于尋陽，以愉置壇所，愉甚恥之。及事解，除會稽內史。玄篡位，以為尚書僕射。劉裕義旗建，加前將軍。愉既桓氏婿，父子寵貴，又嘗輕侮劉裕，心不自安，潛結司州刺史溫詳，謀作亂，事泄，被誅，子孫十餘人皆伏法。
愉弟國寶
國寶少無士操，不修廉隅。婦父謝安惡其傾側，每抑而不用。除尚書郎。國寶以中興膏腴之族，惟作吏部，不為余曹郎，甚怨望，固辭不拜。從妹為會稽王道子妃，由是與道子遊處，遂間毀安焉。
及道子輔政，以為秘書丞。俄遷琅邪內史，領堂邑太守，加輔國將軍。人補侍中，遷中書令、中領軍，與道子持威權，扇動內外。中書郎范寧，國寶舅也，儒雅方直，疾其阿諛，勸孝武帝黜之。國寶乃使陳郡袁悅之因尼支妙音致書與太子母陳淑媛，說國寶忠謹，宜見親信。帝知之，托以他罪殺悅之。國寶大懼，遂因道子譖毀寧，寧由是出為豫章太守。及弟忱卒，國寶自表求解職迎母。並奔忱喪。詔特賜假，而盤桓不時進發，為御史中丞褚粲所奏。國寶懼罪，衣女子衣，托為王家婢，詣道子告其事。道子言之於帝，故得原。後驃騎參軍王徽請國寶同宴，國寶素驕貴使酒，怒尚書左丞祖台之，攘袂大呼，以盤盞樂器擲台之，台之不敢言，復為粲所彈。詔以國寶縱肆情性，甚不可長，台之懦弱，非監司體，並坐免官。頃之，復職，愈驕蹇不遵法度。起齋侔清暑殿，帝惡其僭侈。國寶懼，遂諂媚於帝，而頗疏道子。道子大怒，嘗於內省面責國寶，以劍擲之，舊好盡矣。
是時王雅亦有寵，薦王珣於帝。帝夜與國寶及雅宴，帝微有酒，令召珣，將至，國寶自知才出珣下，恐至，傾其寵，因曰：「王珣當今名流，不可以酒色見。」帝遂止，而以國寶為忠。將納國寶女為琅邪王妃，未婚，而帝崩。
安帝即位，國寶復事道子，進從祖弟緒為琅邪內史，亦以佞邪見知。道子復惑之，倚為心腹，並為時之所疾。國寶遂參管朝權，威震內外。遷尚書左僕射。領選，加後將軍、丹陽尹，道子悉以東宮兵配之。
時王恭與殷仲堪並以才器，各居名籓。恭惡道子、國寶亂政，屢有憂國之言。道子等亦深忌憚之，將謀去其兵。未及行，而恭檄至，以討國寶為名，國寶惶遽不知所為。緒說國寶，令矯道子命，召王珣、車胤殺之，以除群望，因挾主相以討諸侯。國寶許之。珣、胤既至，而不敢害，反問計於珣。珣勸國寶放兵權以迎恭，國寶信之。語在《珣傳》。又問計於胤，胤曰：「南北同舉，而荊州未至，若朝廷遣軍，恭必城守。昔桓公圍壽陽，彌時乃克。若京城未拔，而上流奄至，君將何以待之？」國寶尤懼，遂上疏解職，詣闕待罪。既而悔之，祚稱詔復其本官，欲收其兵距王恭。
道子既不能距諸侯，欲委罪國寶，乃遣譙王尚之收國寶，付廷尉，賜死，並斬緒於市。以謝王恭。國寶貪縱聚斂，不知紀極，後房伎妾以百數，天下珍玩充滿其室。及王恭伏法，詔追復國寶本官。元興初，桓玄得志，表徙其家屬于交州。
國寶弟忱
忱字元達。弱冠知名，與王恭、王珣俱流譽一時。歷位驃騎長史。嘗造其舅范寧，與張玄相遇，寧使與玄語。玄正坐斂衽，待其有發，忱竟不與言，玄失望便去。寧讓忱曰：「張玄，吳中之秀，何不與語？」忱笑曰：「張祖希欲相識，自可見詣。」寧謂曰：「卿風流雋望，真後來之秀。」忱曰：「不有此舅，焉有此甥！」既而寧使報玄，玄束帶造之，始為賓主。
太元中，出為荊州刺史、都督荊益寧三州軍事、建武將軍、假節。忱自恃才氣，放酒誕節，慕王澄之為人，又年少居方伯之任，談者憂之。及鎮荊州，威風肅然，殊得物和。桓玄時在江陵，既其本國。且奕葉故義，常以才雄駕物。忱每裁抑之。玄嘗詣忱，通人未出，乘轝直進。忱對玄鞭門幹，玄怒，去之，忱亦不留。嘗朔日見客，仗衛甚盛，玄言欲獵，借數百人，忱悉給之。玄憚而服焉。
性任達不拘，末年尤嗜酒，一飲連月不醒，或裸體而遊，每歡三日不歎，便覺形神不相親。婦父嘗有慘，忱乘醉吊之，婦父慟哭，忱與賓客十許人，連臂被髮裸身而入，繞之三幣百而出。其所行多此類。數年卒官，追贈右將軍，諡曰穆。
愉子綏
綏字彥猷。少有美稱，厚自矜邁，實鄙而無行。愉為殷、桓所捕，綏未測存亡，在都有憂色，居處飲食，每事貶降，時人每謂為「試守孝子」。桓玄之為太尉，綏以桓氏甥甚見寵待，為太尉右長史。及玄篡，遷中書令。劉裕建義，以為冠軍將軍。其家夜中梁上無故有人頭墮於床，而流血滂沲。俄拜荊州刺史、假節。坐父愉之謀，與弟納並被誅。
初，綏與王謐、桓胤齊名，為後進之秀。謐位官既極，保身而終。胤以從坐誅，聲稱猶全。綏身死，名論殆盡，亦以薄行矜峭而尚人故也。自昶父漢雁門太守澤已有名稱，忱又秀出，綏亦著稱，八葉繼軌，軒冕莫與為比焉。
族子嶠
嶠字開山。祖默，魏尚書。父佑，以才智稱，為楊駿腹心。駿之排汝南王亮，退衛瓘，皆佑之謀也。位至北軍中候。嶠少有風尚，並、司二州交辟，不就。永嘉末，攜其二弟避亂渡江。時元帝鎮建鄴，教曰：「王佑三息始至，名德之胄，並有操行，宜蒙飾敘。且可給錢三十萬，帛三百匹，米五十斛，親兵二十人。」尋以嶠參世子東中郎軍事。不就。湣帝徵拜著作郎，右丞相南陽王保辟，皆以道險不行。元帝作相，以為水曹屬，除長山令，遷太子中舍人以疾不拜。王敦請為參軍，爵九原縣公。
敦在石頭，欲禁私伐蔡洲荻，以問群下。時王師新敗，士庶震懼，莫敢異議。嶠獨曰：「中原有菽，庶人采之。百姓不足，君孰與足！若禁人樵伐，未知其可。」敦不悅。敦將殺周顗、戴若思，嶠於坐諫曰：「濟濟多士，交王以寧。安可戮諸名士，以自全生！」敦大怒，欲斬嶠，賴謝鯤以免。敦猶銜之，出為領軍長史。敦平後，除中書侍郎，兼大著作，固辭。轉越騎校尉，頻遷吏部郎、御史中丞、秘書監，領本州大中正。咸和初，朝議欲以嶠為丹陽尹。嶠以京尹望重，不宜以疾居之，求補廬陵郡，乃拜嶠廬陵太守。以嶠家貧，無以上道，賜布百匹。錢十萬。尋卒官，諡曰穆。子淡嗣，歷位右衛將軍、侍中、中護軍、尚書、廣州刺史。淡子度世，驍騎將軍。