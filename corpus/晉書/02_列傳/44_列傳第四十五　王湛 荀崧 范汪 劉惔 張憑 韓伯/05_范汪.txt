范汪，字玄平，雍州刺史晷之孫也。父稚，蚤卒。汪少孤貧，六歲過江，依外家新野庾氏。荊州刺史王澄見而奇之，曰：「興范族者，必是子也。」年十三，喪母，居喪盡禮，親鄰哀之。及長，好學。外氏家貧，無以資給，汪乃廬於園中，布衣蔬食，然薪寫書，寫畢，誦讀亦遍，遂博學多通，善談名理。弱冠，至京師，屬蘇峻作難。王師敗績，汪乃遁逃西歸。庾亮、溫嶠屯兵尋陽，時行李斷絕，莫知峻之虛實，咸恐賊強，未敢輕進。及汪至，嶠等訪之，汪曰：「賊政令不一，貪暴縱橫，滅亡已兆，雖強易弱。朝廷有倒懸之急，宜時進討。」嶠深納之。是日，護軍、平南二府禮命交至，始解褐，參護軍事。賊平，賜爵都鄉侯。復為庾亮平西參軍、從討郭默，進爵亭侯。辟司空郗鑒掾，除宛陵令。復參亮征西軍事，轉州別駕。汪為亮佐使十有餘年，甚相欽待。轉鷹揚將軍、安遠護軍、武陵內史，徵拜中書侍郎。
時庾翼將悉郢漢之眾以事中原，軍次安陸，尋轉屯襄陽。汪上疏曰：
臣伏思安西將軍翼今至襄陽，倉卒攻討，凡百草創，安陸之調，不復為襄陽之用。而玄冬之月，沔漢乾涸，皆當魚貫百行，排推而進。設一處有急，勢不相救。臣所至慮一也。又既至之後，桓宣當出。宣往實翦豺狼之林，招攜貳之眾，待之以至寬，禦之以無法。田疇墾辟，生產始立，而當移之，必有嗷然，悔吝難測。臣所至慮二也。襄陽頓益數萬口，奉師之費，皆當出於江南。運漕之難，船人之力，不可不熟計。臣之所至慮三也。且申伯之尊，而與邊將並驅。又東軍不進，殊為孤懸。兵書云：「知彼知此，百戰不殆。知彼不知此，一勝一負。」賊誠衰弊，然得臣猶在；我雖方隆，今實未暇。而連兵不解，患難將起，臣所至慮四也。
翼豈不知兵家所患常在於此，顧以門戶事任，憂責莫大，晏然終年，憂心情所安，是以抗表輒行，畢命原野。以翼宏規經略，文武用命，忽遇釁會，大事便濟。然國家之慮，常以萬全，非至安至審，王者不舉。臣謂宜嚴詔諭翼，還鎮養銳，以為後圖。若少合聖聽，乞密出臣表，與車騎臣冰等詳共集議。
尋而驃騎將軍何充輔政，請為長史。桓溫代翼為荊州，復以汪為安西長史。溫西征蜀，委以留府。蜀平，進爵武興縣侯。而溫頻請為長史、江州刺史，皆不就。自請還京，求為東陽太守。溫甚恨焉。在郡大興學校，甚有惠政。頃之，召入，頻遷中領軍、本州大中正。時簡文帝作相，甚相親昵，除都督徐兗青冀四州揚州之晉陵諸軍事、安北將軍、徐兗二州刺史、假節。
既而桓溫北伐，令汪率文武出梁國，以失期，免為庶人。朝廷憚溫不敢執，談者為之歎恨。汪屏居吳郡，從容講肆，不言枉直。後至姑孰，見溫。溫時方起屈滯以傾朝廷，謂汪遠來詣己，傾身引望，謂袁宏曰：「范公來，可作太常邪？」汪既至，才坐，溫謝其遠來意。汪實來造溫，恐以趨時致損，乃曰：「亡兒瘞此，故來視之。」溫殊失望而止。時年六十五，卒於家。贈散騎常侍，諡曰穆。長子康嗣，早卒。康弟寧，最知名。
子寧
寧字武子。少篤學，多所通覽。簡文帝為相，將辟之，為桓溫所諷，遂寢不行。故終溫之世，兄弟無在列位者。時以浮虛相扇，儒雅日替，寧以為其源始于王弼、何晏，二人之罪深於桀紂，乃著論曰：
或曰：「黃唐緬邈，至道淪翳，濠濮輟詠，風流靡托，爭奪兆于仁義，是非成於儒墨。平叔神懷超絕，輔嗣妙思通微，振千載之頹綱，落周孔之塵網。斯蓋軒冕之龍門，濠梁之宗匠。嘗聞夫子之論，以為罪過桀紂，何哉？」
答曰：「子信有聖人之言乎？夫聖人者，德侔二儀，道冠三才，雖帝皇殊號，質文異制，而統天成務，曠代齊趣。王何蔑棄典文，不遵禮度，遊辭浮說，波蕩後生，飾華言以翳實，騁繁文以惑世。搢紳之徒，翻然改轍，洙泗之風，緬焉將墮。遂令仁義幽淪，儒雅蒙塵，禮壞樂崩，中原傾覆。古之所謂言偽而辯、行僻而堅者，其斯人之徒歟！昔夫子斬少正于魯，太公戮華士于齊，豈非曠世而同誅乎！桀紂暴虐，正足以滅身覆國，為後世鑒誡耳，豈能回百姓之視聽載！王何叨海內之浮譽，資膏粱之傲誕，畫螭魅以為巧，扇無檢以為俗。鄭聲之亂樂，利口之覆邦，信矣哉！吾固以為一世之禍輕，歷代之罪重，自喪之釁小，迷眾之愆大也。」
寧崇儒抑俗，率皆如此。
溫薨之後，始解褐為余杭令，在縣興學校，養生徒，潔己修禮，志行之士莫不宗之。期年之後，風化大行。自中興已來，崇學敦教，未有如寧者也。在職六年，遷臨淮太守，封陽遂鄉侯。頃之，徵拜中書侍郎。在職多所獻替，有益政道。時更營新廟，博求辟雍、明堂之制，寧據經傳奏上，皆有典證。孝武帝雅好文學，甚被親愛，朝廷疑議，輒諮訪之。寧指斥朝士，直言無諱。
王國寶，寧之甥也，以諂媚事會稽王道子，懼為寧所不容，乃相驅扇，因被疏隔。求補豫章太守，帝曰：「豫章不宜太守，何急以身試死邪？」寧不信卜占，固請行，臨發，上疏曰：「臣聞道尚虛簡，政貴平靜，坦公亮於幽顯，流子愛于百姓，然後可以經夷險而不憂，乘休否而常夷。先王所以致太平，如此而已。今四境晏如，烽燧不舉，而倉庾虛秏，帑藏空匱。古者使人，歲不過三日，今之勞擾，殆無三日休停，至有殘刑翦發，要求復除，生兒不復舉養，鰥寡不敢妻娶。豈不怨結人鬼，感傷和氣。臣恐社稷之憂，積薪不足以為喻。臣久欲粗啟所懷，日復一日。今當永離左右，不欲令心有餘恨。請出臣啟事，付外詳擇。」帝詔公卿牧守普議得失，寧又陳時政曰：
古者分土割境，以益百姓之心；聖王作制，籍無黃白之別。昔中原喪亂，流寓江左，庶有旋反之期，故許其挾注本郡。自爾漸久，人安其業，丘壟墳柏，皆已成行，雖無本邦之名，而有安土之實。今宜正其封疆，以土斷人戶，明考課之科，修閭伍之法。難者必曰：「人各有桑梓，俗自有南北。一朝屬戶，長為人隸，君子則有土風之慨，小人則懷下役之慮。」斯誠並兼者之所執，而非通理者之篤論也。古者失地之君，猶臣所寓之主，列國之臣，亦有違適之禮。隨會仕秦，致稱《春秋》；樂毅宦燕，見褒良史。且今普天之人，原其氏出，皆隨世遷移，何至於今而獨不可？
凡荒郡之人，星居東西，遠者千餘，近者數百，而舉召役調，皆相資須，期會差違，輒致嚴坐，人不堪命，叛為盜賊。是以山湖日積，刑獄愈滋。今荒小郡縣，皆宜併合，不滿五千戶，不得為郡，不滿千戶，不得為縣。守宰之任，宜得清平之人。頃者選舉，惟以恤貧為先，雖制有六年，而富足便退。又郡守找吏，牽置無常，或兼台職，或帶府官。夫府以統州，州以監郡，郡以蒞縣，如令互相領帖，則是下官反為上司，賦調役使無復節限。且牽曳百姓，營起廨舍，東西流遷，人人易處，文書簿籍，少有存者。先之室宇，皆為私家，後來新官，復應修立。其為弊也，胡可勝言！
又方鎮去官，皆割精兵器杖以為送故，米布之屬不可稱計。監司相容，初無彈糾。其中或有清白，亦復不見甄異。送兵多者至有千餘家，少者數十戶。既力人私門，復資官廩布。兵役既竭，枉服良人，牽引無端，以相充補。若是功勳之臣，則已享裂土之祚，豈應封外復置吏兵乎！謂送故之格宜為節制，以三年為斷，夫人性無涯，奢儉由勢。今並兼之士亦多不瞻，非力不足以厚身，非祿不足以富家，是得之有由，而用之無節。蒱酒永日，馳騖卒年，一宴之饌，費過十金，麗服之美，不可貲算，盛狗馬之飾，營鄭衛之音，南畝廢而不墾，講誦闕而無聞，凡庸競馳，傲誕成俗。謂宜驗其鄉黨，考其業尚，試其能否，然後升進。如此，匪惟家給人足，賢人豈不繼踵而至哉！
官制謫兵，不相襲代，頃者小事，便從補役，一愆之違，辱及累世，親戚傍支，罹其禍毒，戶口減秏，亦由於此。皆宜料遣，以全國信，禮，十九為長殤，以其未成人也。十五為中殤，以為尚童幼也。今以十六為全丁，則備成人之役矣。以十三為半丁，所任非復童幼之事矣。豈可傷天理，遠經典，困苦萬姓，乃至此乎！今宜修禮文，以二十為全丁，十六至十九為半丁，則人無夭折，生長滋繁矣。
帝善之。
初，寧之出，非帝本意，故所啟多合旨。寧在郡又大設庠序，遣人往交州采磬石，以供學用，改革舊制，不拘常憲。遠近至者千餘人，資給眾費，一出私祿。並取郡四姓子弟，皆充學生，課續五經。又起學台，功用彌廣，江州刺史王凝之上言曰：「豫章郡居此州之半。太守臣寧入參機省，出宰名郡，而肆其奢濁，所為狼籍。郡城先有六門，寧悉改作重樓，復更開二門，合前為八。私立下舍七所。臣伏尋宗廟之設，各有品秩，而寧自置家廟。又下十五縣，皆使左宗廟，右社稷，准之太廟，皆資人力，又奪人居宅，工夫萬計。寧若以古制宜崇，自當列上，而敢專輒，惟在任心。州既聞知，既符從事，制不復聽。而寧嚴威屬縣，惟令速立。願出臣表下太常，議之禮典。」詔曰：「漢宣云：可與共治天下者，良二千石也！若范寧果如凝之所表者，豈可復宰郡乎！」以此抵罪。子泰時為天門太守，棄官稱訴。帝以寧所務惟學，事久不判。會赦，免。
初，寧嘗患目痛就中書侍郎張湛求方，湛因嘲之曰：「古方，宋陽裏子少得其術，以授魯東門伯，魯東門伯以授左丘明，遂世也上傳。及漢杜子夏鄭康成、魏高堂隆、晉左太沖，凡此諸賢，並有目疾，得此方云：用損讀書一，減思慮二，專內視三，簡外觀四，旦晚起五，夜早眠六。凡六物熬以神火，下以氣簁，蘊於胸中七日，然後納諸方寸。修之一時，近能數其目睫，遠視尺捶之餘。長服不已，洞見牆壁之外。非但明目，乃亦延年。」既免官，家於丹陽，猶勤經學，終年不輟。年六十三，卒於家。
初，寧以《春秋穀梁氏》未有善釋，遂沈思積年，為之集解。其義精審，為世所重。既而徐邈復為之注，世亦稱之。
子泰，元熙中，為護軍將軍。
汪叔堅
堅字子常。博學善屬文。永嘉中，避亂江東，拜佐著作郎、撫軍參軍。討蘇峻，賜爵都亭侯。累遷尚書右丞。時廷尉奏殿中帳吏邵廣盜官幔三張，合布三十匹，有司正刑棄市。廣二子，宗年十三，雲年十一，黃幡撾登聞鼓乞恩，辭求自沒為奚官奴，以贖父命。尚書郎硃暎議以為天下之人父，無子者少，一事遂行，便成永制，懼死罪之刑，於此而弛。堅亦同暎議。時議者以廣為鉗徒，二兒沒入，既足以懲，又使百姓知父子道，聖朝有垂恩之仁。可特聽減廣死罪為五歲刑，宗等付奚官為奴，而不為永制。堅駁之曰：「自淳樸澆散，刑辟仍作，刑之所以止刑，殺之所以止殺。雖時有赦過宥罪，議獄緩死，未有行小不忍而輕易典刑也。且既許宗等，宥廣以死，若復有宗比而不求贖父者，豈得不擯絕人倫，同之禽獸邪！案主者今奏云，惟特聽宗等而不為永制。臣以為王者之作，動關盛衰，嚬笑之間，尚慎所加，況于國典，可以徒虧！今之所以宥廣，正以宗等耳。人之愛父，誰不如宗？今既居然許宗之請，將來訴者，何獨匪民！特聽之意，未見其益；不以為例，交興怨讟。此為施一恩於今，而開萬怨於後也。」成帝從之，正廣死刑。後遷護軍長史，卒官。
子啟，字榮期，雖經學不及堅，而以才義顯於當世。于時清談之士庾龢、韓伯、袁宏等，並相知友。為秘書郎，累居顯職，終於黃門侍郎。父子並有文筆傳於世。