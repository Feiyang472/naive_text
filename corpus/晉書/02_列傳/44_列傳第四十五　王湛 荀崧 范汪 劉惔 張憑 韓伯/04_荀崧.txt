荀崧，字景猷，潁川臨潁人，魏太尉彧之玄孫也。父頵，羽林右監、安陵鄉侯，與王濟、何劭為拜親之友。崧志操清純，雅好文學。齠齔時，族曾祖顗見而奇之，以為必興頵門。弱冠，太原王濟甚相器重，以方其外祖陳郡袁侃，謂侃弟奧曰：「近見荀監子，清虛名理，當不及父，德性純粹，是賢兄輩人也。」其為名流所賞如此。泰始中，詔以崧代兄襲父爵，補濮陽王允文學。與王敦、顧榮、陸機等友善，趙王倫引為相國參軍。倫篡，轉護軍司馬、給事中，稍遷尚書吏部郎、太弟中庶子，累遷侍中、中護軍。
王彌入洛，崧與百官奔於密，未至而母亡。賊追將及，同旅散走，崧被髮從車，守喪號泣。賊至，棄其母屍於地，奪車而去。崧被四創，氣絕，至夜方蘇。葬母於密山。服闋，族父籓承制，以崧監江北軍事、南中郎將、後將軍、假節、襄城太守。時山陵發掘，崧遣主簿石覽將兵入洛，修復山陵。以勳進爵舞陽縣公，遷都督荊州江北諸軍事、平南將軍，鎮宛，改封曲陵公。為賊杜曾所圍。石覽時為襄城太守，崧力弱食盡，使其小女灌求救于覽及南中郎將周訪。訪即遣子撫率兵三千人會石覽，俱救崧。賊聞兵至，散走。崧既得免，乃遣南陽中部尉王國、劉願等潛軍襲穰縣，獲曾從兄偽新野太守保，斬之。
元帝踐阼，徵拜尚書僕射，使崧與協共定中興禮儀。從弟馗早亡，二息序、廞，年各數歲，崧迎與共居，恩同其子。太尉、臨淮公荀顗國胤廢絕，朝庭以崧屬近，欲以崧子襲封。崧哀序孤微，乃讓封與序，論者稱焉。轉太常。時方修學校，簡省博士，置《周易》王氏、《尚書》鄭氏、《古文尚書》孔氏、《毛詩》鄭氏、《周官禮記》鄭氏、《春秋左傳》杜氏服氏、《論語》《孝經》鄭氏博士各一人，凡九人，其《儀禮》、《公羊》、《穀梁》及鄭《易》皆省不置。崧以為不可，乃上疏曰：
自喪亂以來，儒學尤寡，今處學則闕明廷之秀，仕朝則廢儒學之俊。昔咸寧、太康、永嘉之中，侍中、常侍、黃門通洽古今、行為世表者，領國子博士。一則應對殿堂，奉酬顧問；二則參訓國子，以弘儒訓；三則祠、儀二曹及太常之職，以得質疑。今皇朝中興，美隆往初，宜憲章令軌，祖述前典。世祖武皇帝應運登禪，崇儒興學。經始明堂，營建辟雍，告朔班政，鄉飲大射。西閣東序，河圖秘書禁籍。台省有宗廟太府金墉故事，太學有石經古文先儒典訓。賈、馬、鄭、杜、服、孔、王、何、顏、尹之徒，章句傳注眾家之學，置博士十九人。九州之中，師徒相傳，學士如林，猶選張華、劉寔居太常之官，以重儒教。
傳稱「孔子沒而微言絕，七十二子終而大義乖」。自頃中夏殄瘁，講誦遏密，斯文之道，將墮於地。陛下聖哲龍飛，恢崇道教，樂正雅頌，於是乎在。江、揚二州，先漸聲教，學士遺文，於今為盛。然方疇昔，猶千之一。臣學不章句，才不弘通，方之華實，儒風殊邈。思竭駑駘，庶增萬分。願斯道隆於百世之上，搢紳詠於千載之下。
伏聞節省之制，皆三分置二。博士舊置十九人，今五經合九人，准古計今，猶未能半，宜及節省之制，以時施行。今九人以外，猶宜增四。願陛下萬機餘暇，時垂省覽。宜為鄭《易》置博士一人，鄭《儀禮》博士一人，《春秋公羊》博士一人，《穀梁》博士一人。
昔周之衰，下陵上替，上無天子，下無方伯，善者誰賞，惡者誰罰，孔子懼而作《春秋》。諸侯諱妒，懼犯時禁，是以微辭妙旨，義不顯明，故曰「知我者其惟《春秋》，罪我者其惟《春秋》」。時左丘明、子夏造膝親受，無不精究。孔子既沒，微言將絕，於是丘明退撰所聞，而為之傳。其書善禮，多膏腴美辭，張本繼末，以發明經意，信多奇偉，學者好之。稱公羊高親受子夏，立于漢朝，辭義清雋，斷決明審，董仲舒之所善也。穀梁赤師徒相傳，暫立於漢世。向、歆，漢之碩儒，猶父子各執一家，莫肯相從。其書文清義約，諸所發明，或是《左氏》、《公羊》所不載，亦足有所訂正。是以三傳並行於先代，通才未能孤廢。今去聖久遠，其文將墮，與其過廢，寧與過立。臣以為三傳雖同曰《春秋》，而發端異趣，案如三家異同之說，此乃義則戰爭之場，辭亦劍戟之鋒，於理不可得共。博士宜各置一人，以博其學。
元帝詔曰：「崧表如此，皆經國之務。為政所由。息馬投戈，猶可講藝，今雖日不暇給，豈忘本而遺存邪！可共博議者詳之。」議者多請從崧所奏。詔曰：「《穀梁》膚淺，不足置博士，余如奏。」會王敦之難，不行。
敦表以崧為尚書左僕射。及帝崩，群臣議廟號，王敦遣使謂曰：「豺狼當路，梓宮未反，祖宗之號，宜別思詳。」崧議以為：「禮，祖有功，宗有德。元皇帝天縱聖哲，光啟中興，德澤侔於太戊，功惠邁于漢宣，臣敢依前典，上號曰中宗。」既而與敦書曰：「承以長蛇未翦，別詳祖宗。先帝應天受命，以隆中興；中興之主，寧可隨世數而遷毀！敢率丹直。詢之朝野，上號中宗。卜日有期，不及重請，專輒之愆，所不敢辭。」初，敦待崧甚厚，欲以為司空，於此銜之而止。
太寧初，加散騎常侍，後領太子太傅。以平王敦功，更封平樂伯。坐使威儀為猛獸所食，免職。後拜金紫光祿大夫、錄尚書事，散騎常侍如故。遷右光祿大夫、開府儀同三司，錄尚書如故。又領秘書監，給親兵百二十人。年雖衰老，而孜孜典籍，世以此嘉之。
蘇峻之役，崧與王導、陸曄共登御床擁衛帝，及帝被逼幸石頭，崧亦侍從不離帝側。賊平，帝幸溫嶠舟，崧時年老病篤，猶力步而從。咸和三年薨，時年六十七。贈侍中，諡曰敬。
其後著作郎虞預與丞相王導箋曰：「伏見前秘書、光祿大夫荀公，生於積德之族，少有儒雅之稱，歷位內外，在貴能降。蘇峻肆虐，乘輿失幸，公處嫌忌之地，有累卵之危，朝士為之寒心，論者謂之不免。而公將之以智，險而不懾，扶侍至尊，繾綣不離。雖無扶迎之勳，宜蒙守節之報。且其宣慈之美，早彰遠近，朝野之望，許以台司，雖未正位，已加儀同。至守終純固，名定闔棺，而薨卒之日，直加侍中。生有三槐之望，沒無鼎足之名，寵不增於前秩，榮不副於本望，此一時愚智所慷慨也。今承大弊之後，淳風頹散，苟有一介之善，宜在旌表之例，而況國之元老，志節若斯者乎！」不從。升平四年，崧改葬，詔賜錢百萬，布五千匹。有二子：蕤、羨。蕤嗣。
子蕤
蕤字令遠。起家秘書郎，稍遷尚書左丞。蕤有儀操風望，雅為簡文帝所重。時桓溫平蜀，朝廷欲以豫章郡封溫。蕤言於帝曰：「若溫復假王威，北平河洛，修復園陵，將何以加此！」於是乃止。轉散騎常侍、少府，不拜，出補東陽太守。除建威將軍、吳國內史。卒官。籍嗣位，至散騎常侍、大長秋。
蕤第羨
羨字令則。清和有准。才年七歲，遇蘇峻難，隨父在石頭，峻甚愛之，恆置膝上。羨陰白其母，曰：「得一利刀子，足以殺賊。」母掩其口，曰：「無妄言！」年十五，將尚尋陽公主，羨不欲連婚帝室，仍遠遁去。監司追，不獲已，乃出尚公主，拜駙馬都尉。弱冠，與琅邪王洽齊名，沛國劉惔、太原王濛、陳郡殷浩並與交好。
驃騎將軍何充出鎮京口，請為參軍。穆帝又以為撫軍參軍，征補太常博士，皆不就。後拜秘書丞、義興太守。征北將軍褚裒以為長史。既到，裒謂佐吏曰：「荀生資逸群之氣，將有沖天之舉，諸君宜善事之。」尋遷建威將軍、吳國內史。除北中郎將、徐州刺史、監徐兗二州揚州之晉陵諸軍事、假節。殷浩以羨在事有能名，故居以重任。時年二十八，中興方伯，未有如羨之少者。羨至鎮，發二州兵，使參軍鄭襲戍准陰。羨尋北鎮准陰，屯田于東陽之石鱉。尋加監青州諸軍事，又領兗州刺史，鎮下邳。羨自鎮來朝，時蔡謨固讓司徒，不起，中軍將軍殷浩欲加大辟，以問於羨。羨曰：「蔡公今日事危，明日必有桓文之舉。」浩乃止。
及慕容俊攻段蘭於青州，詔使羨救之。俊將王騰、趙盤寇琅邪、鄄城，北境騷動。羨討之，擒騰，盤迸走。軍次琅邪，而蘭已沒，羨退還下邳，留將軍諸葛攸、高平太守劉莊等三千人守琅邪，參軍戴逯、蕭鎋二千人守泰山。是時，慕容蘭以數萬眾屯汴城，甚為邊害。羨自光水引汶通渠，至於東阿以征之。臨陣，斬蘭。帝將封之，羨固辭不受。
先是，石季龍死，胡中大亂，羨撫納降附，甚得眾心。以疾篤解職。後除右軍將軍，加散騎常侍，讓不拜。升平二年卒，時年三十八。帝聞之，歎曰：「荀令則、王敬和相繼凋落，股肱腹心將復誰寄乎！」追贈驃騎將軍。