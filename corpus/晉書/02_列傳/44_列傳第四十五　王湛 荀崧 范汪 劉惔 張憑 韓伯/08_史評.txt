史臣曰：王湛門資臺鉉，地處膏腴，識表鄰機，才惟王佐。葉宣尼之遠契，玩道韋編；遵伯陽之幽旨，含虛牝穀。所謂天質不雕，合于大樸者也。安期英姿挺秀，籍甚一時，朝野挹其風流，人倫推其表燭。雖崇勳懋績有闕于旂常，素德清規足傳于汗簡矣。懷祖鑒局夷遠，沖衿玉粹。坦之牆宇疑曠，逸操金貞。騰諷庾之良箋，情嗤語怪；演《廢莊》之宏論，道煥崇儒。或寄重文昌，允釐於袞職；或任華綸閣，密勿于王言。咸能克著徽音，保其榮秩，美矣！國寶檢行無聞，坐升彼相，混暗識於心鏡，開險路于情田。于時疆埸多虞，憲章罕備，天子居綴旒之連，人臣微覆餗之憂。於是竊勢擁權，黷明王之彝典；窮奢縱侈，假凶豎之餘威。繡桷雕楹，陵跨於宸極；麗珍冶質，充牣于帷房。亦猶犬彘腴肥，不知禍之將及。告盡私室，固其宜哉！荀景猷履孝居忠，無慚往烈。范玄平陳謀獻策，有會時機。崧則思業該通，緝遺經於已紊。汪則風飆直亮，抗高節於將顛，揚榷而言，俱為雅士。劉韓俊爽，標置軼群，勝氣籠霄，飛談卷霧，並蘭芬菊耀，無絕於終古矣。
贊曰：處沖純懿，是稱奇器。養素虛庭，同塵下位。雅道雖屈，高風不墜。猗歟後胤，世傳清德。帝室馳芬，士林揚則。國寶庸暗，託意驕奢。既豐其屋，終蔀其家。荀范令望，金聲遠暢。劉韓秀士，珠談間起。異術同華，葳蕤青史。