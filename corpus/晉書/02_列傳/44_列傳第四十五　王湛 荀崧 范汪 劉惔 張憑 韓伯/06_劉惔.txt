劉惔，字真長，沛國相人也。祖宏，字終嘏，光祿勳。宏兄粹，字純嘏，侍中。宏弟潢，字沖嘏，吏部尚書。並有名中朝。時人語曰：「洛中雅雅有三嘏。」父耽，晉陵太守，亦知名。惔少清遠，有標奇，與母任氏寓居京口，家貧，織芒屩以為養，雖蓽門陋巷，晏如也。人未之識，惟王導深器之。後稍知名，論者比之袁羊。惔喜，還告其母。其母，聰明婦人也，謂之曰：「此非汝比，勿受之。」又有方之范汪者。惔復喜，母又不聽。及惔年德轉升，論者遂比之荀粲。尚明帝女廬陵公主。以惔雅善言理，簡文帝初作相，與王濛並為談客，俱蒙上賓禮。時孫盛作《易象妙於見形論》，帝使殷浩難之，不能屈。帝曰：「使真長來，故應有以制之。」乃命迎惔。盛素敬服惔，及至，便與抗答，辭甚簡至，盛理遂屈。一坐撫掌大笑，咸稱美之。
累遷丹陽尹。為政清整，門無雜賓。時百姓頗有訟官長者，諸郡往往有相舉正，惔歎曰：「夫居下訕上，此弊道也。古之善政，司契而已，豈不以其敦本正源，鎮靜流末乎！君雖不君，下安可以失禮。若此風不革，百姓將往而不反。」遂寢而不問。
性簡貴，與王羲之雅相友善。郗愔有傖奴善知文章，羲之愛之，每稱奴於惔。惔曰：「何如方回邪？」羲之曰：「小人耳，何比郗公！」惔曰：「若不如方回，故常奴耳。」桓溫嘗問惔：「會稽王談更進邪？」惔曰：「極進，然故第二流耳。」溫曰：「第一復誰？」惔曰：「故在我輩。」其高自標置如此。
惔每奇溫才，而知其有不臣之跡。及溫為荊州，惔言於帝曰：「溫不可使居形勝地，其位號常宜抑之。」勸帝自鎮上流，而己為軍司，帝不納。又請自行，復不聽。及溫伐蜀，時咸謂未易可制，惟惔以為必克。或問其故，云：「以蒱博驗之，其不必得，則不為也。恐溫終專制朝廷。」及後竟如其言。嘗薦吳郡張憑，憑卒為美士，眾以此服其知人。
尤好《老莊》，任自然趣。疾篤，百姓欲為之祈禱，家人又請祭神，惔曰：「丘之禱久矣。」年三十六，卒官。孫綽為之誄云：「居官無官官之事，處事無事事之心。」時人以為名言。後綽嘗詣褚裒，言及惔，流涕曰：「可謂人之云亡，邦國殄瘁。」裒大怒曰：「真長生平何嘗相比數，而卿今日作此面向人邪！」其為名流所敬重如此。
張憑
張憑，字長宗。祖鎮，蒼梧太守。憑年數歲。鎮謂其父曰：「我不如汝有佳兒。」憑曰：「阿翁豈宜以子戲父邪！」及長，有志氣，為鄉閭所稱。舉孝廉，負其才，自謂必參時彥。初，欲詣惔，鄉里及同舉者共笑之。既至，惔處之下坐，神意不接，憑欲自發而無端。會王就濛惔清言，有所不通，憑於末坐判之，言旨深遠，足暢彼我之懷，一坐皆驚。惔延之上坐，清言彌日，留宿至旦遣之。憑既還船，須臾，惔遣傳教覓張孝廉船，便召與同載，遂言之于簡文帝。帝召與語，歎曰：「張憑勃窣為理窟。」官至吏部郎、御史中丞。