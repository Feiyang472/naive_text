謝鯤，字幼輿，陳國陽夏人也。祖纘，典農中郎將。父衡，以儒素顯，仕至國子祭酒。鯤少知名，通簡有髙識，不脩威儀，好《老》《易》，能歌，善鼓琴，王衍、嵇紹並奇之。
永興中，長沙王乂入輔政，時有疾鯤者，言其將出奔。乂欲鞭之，鯤解衣就罰，曾無忤容。既舍之，又無喜色。太傅東海王越聞其名，辟爲掾，任達不拘，尋坐家僮取官稿除名。于時名士王玄、阮脩之徒，並以鯤初登宰府，便至黜辱，爲之歎恨。鯤聞之，方淸歌鼓琴，不以屑意，莫不服其遠暢，而恬於榮辱。鄰家髙氏女有美色，鯤嘗挑之，女投梭，折其兩齒。時人爲之語曰：「任達不已，幼輿折齒。」鯤聞之，敖然長嘯曰：「猶不廢我嘯歌。」越尋更辟之，轉參軍事。鯤以時方多故，乃謝病去職，避地于豫章。嘗行經空亭中夜宿，此亭舊毎殺人。將曉，有黃衣人呼鯤字令開戸，鯤憺然無懼色，便於窗中度手牽之，胛斷，視之，鹿也，尋血獲焉。爾後此亭無復妖怪。
左將軍王敦引爲長史，以討杜弢功封咸亭侯。母憂去職，服闋，遷敦大將軍長史。時王澄在敦坐，見鯤談話無勌，惟歎謝長史可與言，都不眄敦，其爲人所慕如此。鯤不徇功名，無砥礪行，居身於可否之間，雖自處若穢，而動不累髙。敦有不臣之跡，顯於朝野。鯤知不可以道匡弼，乃優遊寄遇，不屑政事，從容諷議，卒歳而已。毎與畢卓、王尼、阮放、羊曼、桓彝、阮孚等縱酒，敦以其名髙，雅相賓禮。
嘗使至都，明帝在東宮見之，甚相親重。問曰：「論者以君方庾亮，自謂何如？」答曰：「端委廟堂，使百僚準則，鯤不如亮。一丘一壑，自謂過之。」温嶠嘗謂鯤子尚曰：「尊大君豈惟識量淹遠，至於神鑒沈深，雖諸葛瑾之喩孫權不過也。」
及敦將爲逆，謂鯤曰：「劉隗奸邪，將危社稷。吾欲除君側之惡，匡主濟時，何如？」對曰：「隗誠始禍，然城狐社鼠也。」敦怒曰：「君庸才，豈達大理。」出鯤爲豫章太守，又留不遣，藉其才望，逼與倶下。敦至石頭，歎曰：「吾不復得爲盛德事矣。」鯤曰：「何爲其然？但使自今以往，日忘日去耳。」初，敦謂鯤曰：「吾當以周伯仁爲尚書令，戴若思爲僕射。」及至都，復曰：「近來人情何如？」鯤對曰：「明公之舉，雖欲大存社稷，然悠悠之言，實未達髙義。周顗、戴若思，南北人士之望，明公舉而用之，群情帖然矣。」是日，敦遣兵收周、戴，而鯤弗知，敦怒曰：「君粗疎邪！二子不相當，吾已收之矣。」鯤與顗素相親重，聞之愕然，若喪諸己。參軍王驕以敦誅顗，諫之甚切，敦大怒，命斬嶠，時人士畏懼，莫敢言者。鯤曰：「明公舉大事，不戮一人。嶠以獻替忤旨，便以釁鼓，不亦過乎！」敦乃止。
敦既誅害忠賢，而稱疾不朝，將還武昌。鯤喩敦曰：「公大存社稷，建不世之勳，然天下之心實有未達。若能朝天子，使君臣釋然，萬物之心於是乃服。杖衆望以順群情，盡沖退以奉主上，如斯則勳侔一匡，名垂千載矣。」敦曰：「君能保無變乎？」對曰：「鯤近日入覲，主上側席，遲得見公，宮省穆然，必無虞矣。公若入朝，鯤請侍從。」敦勃然曰：「正復殺君等數百人，亦復何損于時！」竟不朝而去。是時朝望被害，皆爲其憂。而鯤推理安常，時進正言。敦既不能用，内亦不悅。軍還，使之郡，涖政淸肅，百姓愛之。尋卒官，時年四十三。敦死後，追贈太常，諡曰康。子尚嗣，別有傳。