羊曼，字祖延，太傅祜兄孫也。父暨，陽平太守。曼少知名，本州禮命，太傅辟，皆不就。避難渡江，元帝以爲鎭東參軍，轉丞相主簿，委以機密。暦黃門侍郎、尚書吏部郎、晉陵太守，以公事免。曼任達穨縱，好飲酒。温嶠、庾亮、阮放、桓彝同志友善，並爲中興名士。時州裏稱陳留阮放爲宏伯，髙平郗鑒爲方伯，泰山胡毋輔之爲達伯，濟陰卞壺爲裁伯，陳留蔡謨爲朗伯，阮孚爲誕伯，髙平劉綏爲委伯，而曼爲濌伯，凡八人，號「兗州八伯」，蓋擬古之八雋也。
王敦既與朝廷乖貳，羈録朝士，曼爲右長史。曼知敦不臣，終日酣醉，諷議而已。敦以其士望，厚加禮遇，不委以事，故得不渉其難。敦敗，代阮孚爲丹陽尹。時朝士過江初拜官，相飾供饌。曼拜丹陽，客來早者得佳設，日宴則漸罄，不復及精，隨客早晩而不問貴賤。有羊固拜臨海太守，竟日皆美，雖晩至者猶獲盛饌。論者以固之豐腆，乃不如曼之眞率。
蘇峻作亂，加前將軍，率文武守雲龍門。王師不振，或勸曼避峻。曼曰：「朝廷破敗，吾安所求生？」勒衆不動，爲峻所害，年五十五。峻平，追贈太常。子賁嗣，少知名，尚明帝女南郡悼公主，除秘書郎，早卒。弟聃。
曼弟 聃
聃字彭祖。少不經學，時論皆鄙其凡庸。先是，兗州有八伯之號，其後更有四伯。大鴻臚陳留江泉以能食爲谷伯，豫章太守史疇以大肥爲笨伯，散騎郎髙平張嶷以狡妄爲猾伯，而聃以狼戾爲瑣伯，蓋擬古之四凶。
聃初辟元帝丞相府，累遷廬陵太守。剛克粗暴，恃國戚，縱恣尤甚，睚眥之嫌輒加刑殺。疑郡人簡良等爲賊，殺二百餘人，誅及嬰孩，所髡鎖復百餘。庾亮執之，歸於京都。有司奏聃罪當死，以景獻皇后是其祖姑，應八議。成帝詔曰：「此事古今所無，何八議之有！猶未忍肆之市朝，其賜命獄所。」兄子賁尚公主，自表求解婚。詔曰：「罪不相及，古今之令典也。聃雖極法，于賁何有！其特不聽離婚。」琅邪太妃山氏，聃之甥也，入殿叩頭請命。王導又啓：「聃罪不容恕，宜極重法。山太妃憂戚成疾，陛下罔極之恩，宜蒙生全之宥。」於是詔下曰：「太妃惟此一舅，發言摧咽，乃至吐血，情慮深重。朕往丁荼毒，受太妃撫育之恩，同於慈親。若不堪難忍之痛，以致頓弊，朕亦何顏以寄。今便原聃生命，以慰太妃渭陽之思。」於是除名。頃之，遇疾，恆見簡良等爲祟，旬日而死。