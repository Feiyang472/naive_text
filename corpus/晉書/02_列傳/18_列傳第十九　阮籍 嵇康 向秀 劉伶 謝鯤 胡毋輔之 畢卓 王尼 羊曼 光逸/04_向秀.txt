向秀，字子期，河内懷人也。淸悟有遠識，少爲山濤所知，雅好老莊之學。莊周著内外數十篇，暦世才士雖有觀者，莫適論其旨統也，秀乃爲之隱解，發明奇趣，振起玄風，讀之者超然心悟，莫不自足一時也。惠帝之世，郭象又述而廣之，儒墨之跡見鄙，道家之言遂盛焉。始，秀欲注，嵇康曰：「此書詎復須注，正是妨人作樂耳。」及成，示康曰：「殊復勝不？」又與康論養生，辭難往復，蓋欲發康髙致也。
康善鍛，秀爲之佐，相對欣然，傍若無人。又共呂安灌園于山陽。康既被誅，秀應本郡計入洛。文帝問曰：「聞有箕山之志，何以在此？」秀曰：「以爲巣許狷介之士，未達堯心，豈足多慕。」帝甚悅。秀乃自此役，作《思舊賦》云：
後爲散騎侍郎，轉黃門侍郎、散騎常侍，在朝不任職，容跡而已。卒於位。二子：純、悌。