皇甫重，字倫叔，安定朝那人也。性沈果，有才用，為司空張華所知，稍遷新平太守。元康中，華版為秦州刺史。齊王冏輔政，以重弟商為參軍。冏誅，長沙王乂又以為參軍。時河間王顒鎮關中，其將李含先與商、重有隙，每銜之，及此，說顒曰：「商為乂所任，重終不為人用，宜急除之，以去一方之患。可表遷重為內職，因其經長安，乃執之。」重知其謀，乃露檄上尚書，以顒信任李含，將欲為亂，召集隴上士眾，以討含為名。乂以兵革累興，今始寧息，表請遣使詔重罷兵，徵含為河南尹。含既就徵，重不奉詔，顒遣金城太守游楷、隴西太守韓稚等四郡兵攻之。
頃之，成都王穎與顒起兵共攻乂，以討后父尚書僕射羊玄之及商為名。乂以商為左將軍、河東太守，領萬餘人于關門距張方，為方所破，顒軍遂進。乂既屢敗，乃使商間行齎帝手詔，使遊楷盡罷兵，令重進軍討顒。商行過長安，至新平，遇其從甥，從甥素憎商，以告顒，顒捕得商，殺之。乂既敗，重猶堅守，閉塞外門，城內莫知，而四郡兵築土山攻城，重輒以連弩射之。所在為地窟以防外攻，權變百端，外軍不得近城，將士為之死戰。顒知不可拔，乃上表求遣御史宣詔喻之令降。重知非朝廷本意，不奉詔。獲御史騶人問曰：「我弟將兵來，欲至未？」騶云：「已為河間王所害。」重失色，立殺騶。於是城內知無外救，遂共殺重。
先是，重被圍急，遣養子昌請救于東海王越，越以顒新廢成都王穎，與山東連和，不肯出兵。昌乃與故殿中人楊篇詐稱越命，迎羊后於金墉城入宮，以后令發兵討張方，奉迎大駕。事起倉卒，百官初皆從之，俄而又共誅昌。