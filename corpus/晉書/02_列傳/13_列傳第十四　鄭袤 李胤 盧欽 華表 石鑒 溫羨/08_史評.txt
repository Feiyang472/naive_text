史臣曰：晉氏中朝，承累世之資，建兼併之業，衣冠斯盛，英彥如林。此數公者，或以雅望處台槐，或以高名居保傅，自非一時之秀，亦曷能至於斯。惜其參緘於論道之辰，獨善於兼濟之日，良圖鯁議，無足多談。然退已進賢，林叔弘推讓之美；自家刑國，宣伯協恭孝之規。子若之儒素為基，偉容之苦節流譽，慶垂來葉，不亦宜哉！石鑒以公亮升，溫羨以明寤顯，屬於危亂，不隕其名。歲寒見松柏之後凋，斯人之謂矣。
贊曰：讓矣密陵，孝哉廣陸。欽既博雅，表亦貞肅。鑒績克宣，溫聲載穆。同鏘玉振，爭芬蘭鬱。