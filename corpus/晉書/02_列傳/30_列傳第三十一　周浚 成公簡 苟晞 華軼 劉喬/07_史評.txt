史臣曰：周浚人倫鑒悟，周馥理識精詳，華軼動顧禮經，劉喬志存諒直，用能曆官內外，咸著勳庸。而祖宣獻策遷都，乖忤於東海，彥夏系心宸極，獲罪於琅邪，乃被以惡名，加其顯戮，豈不哀哉！向若違左衤任于伊川，建右社於淮服，據方城之險，藉全楚之資，簡練吳越之兵，漕引淮海之粟，縱未能祈天永命，猶足以紓難緩亡。嗟乎！「不用其良，覆俾我悖」，其此之謂也。苟晞擢自庸微，位居上將，釋位之功未立，貪暴之釁已彰，假手世龍，以至屠戮，斯所謂「殺人多矣，能無及此乎」！
贊曰：開林才理，爰登貴仕，績著折沖，化行江汜。軼既尊主，馥亦勤王，背時獲戾，違天不祥。喬為戎首，未識行藏。道將鞠旅，威名克舉，領虐有聞，忠勤未取。