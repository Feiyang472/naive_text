史臣曰：長河外區，流沙作紀，玉關懸險，金城負固，有苗攸竄，帝舜投而不羈；渠搜是居，大禹即而方敘。世逢多難，嬰五郡以誰何；時遇兵凶，阻三邊而高視。雖非久安之地，足為苟全之所乎！周公保之而立功，士彥擁之布延世。摯虞觀象，記洪災之不流；侯瑾覘泉，知霸者之斯在。匪唯地勢，抑亦有天道歙！茂、駿、重華資忠踵武，崎嶇僻陋，無忘本朝，故能西控諸戎，東攘巨猾，綰累葉之珪組，賦絕域之琛賨，振曜遐荒，良由杖順之效矣。祚以卑孽，陰傾塚嗣，播有茨于彤管，擬宸居於黑山，丁琪以切諫遇誅夷，王鸞以讜言嬰顯戮，境內雲據，仇其竊名，卒致梟懸，自然之理也。純嘏微弱，竟亡其眾。奉身魏闕，齒跡朝流，再襲銀黃，祖德之延慶矣。
贊曰：三象構氛，九土瓜分。鼎遷江介，地絕河濆。歸誠晉室，美矣張君。內撫遺黎，外攘逋寇。世既綿遠，國亦完富。杖順為基，蓋天所佑。