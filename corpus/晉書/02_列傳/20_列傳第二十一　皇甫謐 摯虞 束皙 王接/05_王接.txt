王接，字祖遊，河東猗氏人，漢京兆尹尊十世孫也。父蔚，世修儒史之學。魏中領軍曹羲作《至公論》，蔚善之，而著《至機論》，辭義甚美。官至夏陽侯相。接幼喪父，哀毀過禮，鄉親皆歎曰：「王氏有子哉！」渤海劉原為河東太守，好奇，以旌才為務。同郡馮收試經為郎，七十餘，薦接于原曰：「夫驊騮不總轡，則非造父之肆；明月不流光，則非隋侯之掌。伏惟明府苞黃中之德，耀重離之明，求賢與能，小無遺錯，是以鄙老思獻所知。竊見處士王接，岐嶷俊異，十三而孤，居喪盡禮，學過目而知，義觸類而長，斯玉鉉之妙味，經世之徽猷也。不患玄黎之不啟，竊樂春英之及時。」原即禮命，接不受。原乃呼見曰：「君欲慕肥遁之高邪？」對曰：「接薄祜，少孤而無兄弟，母老疾篤，故無心為吏。」及母終，柴毀骨立，居墓次積年，備覽眾書，多出異義。性簡率，不修俗操，鄉里大族多不能善之，唯裴頠雅知焉。平陽太守柳澹、散騎侍郎裴遐、尚書僕射鄧攸皆與接友善。後為郡主簿，迎太守溫宇，宇奇之，轉功曹史。州辟部平陽從事。時泰山羊亮為平陽太守，薦之于司隸校尉王堪，出補都官從事。
永甯初，舉秀才。友人滎陽潘滔遺接書曰：「摯虞、卞玄仁並謂足下應和鼎味，可無以應秀才行。」接報書曰：「今世道交喪，將遂剝亂，而識智之士鉗口韜筆，禍敗日深，如火之燎原，其可救乎？非榮斯行，欲極陳所見，冀有覺悟耳。」是歲，三王義舉，惠帝復阼，以國有大慶，天下秀孝一皆不試，接以為恨。除中郎，補征虜將軍司馬。
蕩陰之役，侍中嵇紹為亂兵所害，接議曰：「夫謀人之軍，軍敗則死之；謀人之國，國危則亡之，古之道也。蕩陰之役，百官奔北，唯嵇紹守職以遇不道，可謂臣矣，又可稱痛矣。今山東方欲大舉，宜明高節，以號令天下。依《春秋》褒三累之義，加紹致命之賞，則遐邇向風，莫敢不肅矣。」朝廷從之。
河間王顒欲遷駕長安，與關東乖異，以接成都王佐，難之，表轉臨汾公相國。及東海王越率諸候討顒，尚書令王堪統行台，上請接補尚書殿中郎，未至而卒，年三十九。
接學雖博通，特精《禮》《傳》。常謂《左氏》辭義贍富，自是一家書，不主為經發。《公羊》附經立傳，經所不書，傳不妄起，于文為儉，通經為長。任城何休訓釋甚詳，而黜周王魯，大體乖硋，且志通《公羊》而往往還為《公羊》疾病。接乃更注《公羊春秋》，多有新義。時秘書丞衛恆考正汲塚書，未訖而遭難。佐著作郎束皙述而成之，事多證異義。時東萊太守陳留王庭堅難之，亦有證據。皙又釋難，而庭堅已亡。散騎侍郎潘滔謂接曰：「卿才學理議，足解二子之紛，可試論之。」接遂詳其得失。摯虞、謝衡皆博物多聞，咸以為允當。又撰《列女後傳》七十二人，雜論議、詩賦、碑頌、駁難十餘萬言，喪亂盡失。
長子愆期，流寓江南，緣父本意，更注《公羊》，又集《列女後傳》云。