史臣曰：景純篤志綈緗，洽聞強記，在異書而畢綜，瞻往滯而咸釋；情源秀逸，思業高奇；襲文雅於西朝，振辭鋒于南夏，為中興才學之宗矣。夫語怪征神，伎成則賤，前修貽訓，鄙乎茲道。景純之探策定數，考往知來，邁京管於前圖，軼梓窀於遐篆。而宦微於世，禮薄于時，區區然寄《客傲》以申懷，斯亦伎成之累也。若乃大塊流形，玄天賦命，吉凶修短，定乎自然。雖稽象或通，而厭勝難恃，稟之有在，必也無差，自可居常待終，頹心委運，何至銜刀被髮，遑遑于穢向之間哉！晚抗忠言，無救王敦之逆；初慚智免，竟斃「山宗」之謀。仲尼所謂攻乎異端，斯害也已，悲夫！稚川束發從師，老而忘倦。紬奇冊府，總百代之遺編；紀化仙都，窮九丹之秘術。謝浮榮而捐雜藝，賤尺寶而貴分陰，遊德棲真，超然事外。全生之道，其最優乎！
贊曰：景純通秀，夙振宏材。沈研鳥冊，洞曉龜枚。匪甯國釁，坐致身災。稚川優洽，貧而樂道。載范斯文，永傳洪藻。