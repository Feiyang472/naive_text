諸葛恢，字道明，琅邪陽都人也。祖誕，魏司空，為文帝所誅。父靚，奔吳，為大司馬。吳平，逃竄不出。武帝與靚有舊，靚姊又為琅邪王妃，帝知靚在姊間，因就見焉。靚逃於廁，帝又逼見之，謂曰：「不謂今日復得相見。」靚流涕曰：「不能漆身皮面，復睹聖顏！」詔以為侍中，固辭不拜，歸於鄉里，終身不向朝廷而坐。
恢弱冠知名，試守即丘長，轉臨沂令，為政和平。值天下大亂，避地江左，名亞王導、庾亮。導嘗謂曰：「明府當為黑頭公。」及導拜司空，恢在從，導指冠謂曰：「君當復著此。」導嘗與恢戲爭族姓，曰：「人言王葛，不言葛王也。」恢曰：「不言馬驢，而言驢馬，豈驢勝馬邪！」其見親狎如此。于時潁川荀闓字道明、陳留蔡謨字道明，與恢俱有名譽，號曰「中興三明」，人為之語曰：「京都三明各有名，蔡氏儒雅荀葛清。」
元帝為安東將軍，以恢為主簿，再遷江寧令。討周馥有功，封博陵亭侯，復為鎮東參軍。與卞壼並以時譽遷從事中郎，兼統記室。時四方多務，箋疏殷積，恢斟酌酬答，咸稱折中。于時王氏為將軍，而恢兄弟及顏含並居顯要，劉超以忠謹掌書命，時人以帝善任一國之才。湣帝即位，徵用四方賢雋，召恢為尚書郎，元帝以經緯須才，上疏留之，承制調為會稽太守。臨行，帝為置酒，謂曰：「今之會稽，昔之關中，足食足兵，在於良守。以君有蒞任之方，是以相屈。四方分崩，當匡振圮運。政之所先，君為言之。」恢陳謝，因對曰：「今天下喪亂，風俗陵遲，宜尊五美，屏四惡，進忠實，退浮華。」帝深納焉。太興初，以政績第一，詔曰：「自頃多難，官長數易，益有諸弊，雖聖人猶久于其道，然後化成，況其餘乎！漢宣帝稱'與我共安天下者，其惟良二千石'，斯言信矣。是以黃霸等或十年，或二十年而不徙，所以能濟其中興之勳也。賞罰黜陟，所以明政道也。會稽內史諸葛恢蒞官三年，政清人和，為諸郡首，宜進其位班，以勸風教。今增恢秩中二千石。」
頃之，以母憂去官。服闋，拜中書令。王敦上恢為丹陽尹，以久疾免。明帝征敦，以恢為侍中，加奉車都尉。討王含有功，進封建安伯，以先爵賜次子虪為關內侯。又拜恢後將軍、會稽內史。徵為侍中，遷左民尚書、武陵王師、吏部尚書。累遷尚書右僕射，加散騎常侍、銀青光祿大夫、領選本州大中正、尚書令，常侍、吏部如故。成帝踐阼，加侍中、金紫光祿大夫。卒，年六十二。贈左光祿大夫、儀同三司。賵贈之禮，一依太尉興平伯故事，諡曰敬。祠乙太牢。子甝嗣，位至散騎常侍。
恢兄頤，字道回，亦為元帝所器重，終於太常。