陸曄，字士光，吳郡吳人也。伯父喜，吳吏部尚書。父英，高平相，員外散騎常侍，曄少有雅望，從兄機每稱之曰：「我家世不乏公矣。」居喪，以孝聞。同郡顧榮與鄉人書曰：「士光氣息裁屬，慮其性命，言之傷心矣。」後察孝廉，除永世、烏江二縣令，皆不就。元帝初鎮江左，辟為祭酒，尋補振威將軍、義興太守，以疾不拜。預討華軼功，封平望亭侯，累遷散騎常侍、本郡大中正。太興元年，遷太子詹事。時帝以侍中皆北士，宜兼用南人，曄以清貞著稱，遂拜侍中，徙尚書，領州大中正。
明帝即位，轉光祿勳，遷太常，代紀瞻為尚書左僕射，領太子少傅，尋加金紫光祿大夫，代卞壼為領軍將軍。以平錢鳳功，進爵江陵伯。帝不豫，曄與王導、壼、庾亮、溫嶠、郗鑒並受顧命，輔皇太子，更入殿將兵直宿。遺詔曰：「曄清操忠貞，曆職顯允，且其兄弟事君如父，憂國如家，歲寒不凋，體自門風。既委以六軍，可錄尚書事，加散騎常侍。」
成帝踐阼，拜左光祿大夫、開府儀同三司，給親兵百人，常侍如故。蘇峻之難，曄隨帝左石頭，舉動方正，不以凶威變節。峻以曄吳士之望，不敢加害，使守留台。匡術以苑城歸順，時共推曄督宮城軍事。峻平，加衛將軍。給千兵百騎，以勳進爵為公，封次子嘏新康子。
咸和中，求歸鄉里拜墳墓。有司奏，舊制假六十日。侍中顏含、黃門侍郎馮懷駁曰：「曄內蘊至德，清一其心，受託付之重，居台司之位，既蒙詔許歸省填塋，大臣之義本在忘己，豈容有期而反，無期必遠。愚謂宜還自還，不須制日。」帝從之，曄因歸。以疾卒，時年七十四。追贈侍中、車騎大將軍，諡曰穆。子諶，散騎常侍。
弟玩
玩字士瑤。器量淹雅，弱冠有美名，賀循每稱其清允平當，郡檄綱紀，東海王越辟為掾，皆不就。元帝引為丞相參軍。時王導初至江左，思結人情，請婚於玩。玩對曰：「培塿無松柏，薰蕕不同器。玩雖不才，義不能為亂倫之始。」導乃止。玩嘗詣導食酪，因而得疾。與導箋曰：「僕雖吳人，幾為傖鬼。」其輕易權貴如此。
累加奮武將軍，徵拜侍中，以疾辭。王敦請為長史，逼以軍期，不得已，乃從命。敦平，尚書令郗鑒議敦佐吏不能匡正奸惡，宜皆免官禁錮。會溫嶠上表申理，得不坐。復拜侍中，遷吏部尚書，領會稽王師，讓不拜，轉尚書左僕射，領本州大中正。及蘇峻反，遣玩與兄曄俱守宮城。玩潛說匡術歸順，以功封興平伯。轉尚書令。又詔曰：「玩體道清純，雅量弘遠，歷位內外，風績顯著。宜居台司，以允眾望。授左光祿大夫、開府儀同三司，加散騎常侍，餘如故。」玩頻自表，優詔褒揚。重復自陳曰：「臣實凡短，風操不立，階緣嘉會，便蕃榮顯，遂總括憲台，豫聞政道。竟不能敷融玄風，清一朝序，咎責之來，於臣已重。誠以身許國，義忘曲讓。而慺慺所守，終於陳訴者，特以端右機要，事務殷多，臣已盈六十之年，智力有限，疾患深重，體氣日弊，朝夕自勵，非復所堪。若偃息苟免，職事並廢，則莫大之悔，天下將謂臣何！乞陛下披豁聖懷，霈然垂允。」詔不許。玩重表曰：「臣比披誠款，不足上暢天聰，聖恩徘徊，厲以體國。臣聞至公之道，上下玄同，用才不負其長，量力不受其短。雖加官重祿無世不有，皆庸勳親賢，時所須賴，兼統以濟世務，非優崇以榮一人。臣受遇三世，恩隆寵厚，豈敢辭職事之勞，求沖讓之譽。徒以端右要重，興替所存，久以無任，妨賢曠職。臣猶自知不可，況天下之人乎！今復外參論道，內統百揆，不堪之名，有如皎日。願陛下少垂哀矜，使四海知官不可以私於人，人不可以私取官，則天工弘坦，誰不謂允！」猶不許。尋而王導、郗鑒、庾亮相繼而薨，朝野咸以為三良既沒，國家殄瘁。以玩有德望，乃遷侍中、司空，給羽林四十人。玩既拜，有人詣之，索杯酒，瀉置柱梁之間，咒曰：「當今乏材，以爾為柱石，莫傾人梁棟邪！」玩笑曰：「戢卿良箴。」既而歎息，謂賓客曰：「以我為三公，是天下為無人。」談者以為知言。
玩雖登公輔，謙讓不辟掾屬。成帝聞而勸之。玩不得已而從命，所辟皆寒素有行之士。玩翼亮累世，常以弘重為人主所貴，加性通雅，不以名位格物，誘納後進，謙若布衣，由是搢紳之徒莫不廕其德宇。後疾甚，上表曰：「臣嬰遘疾疢，沈頓曆月，不蒙痊損，而日夕漸篤，自省微綿，無復生望。荷恩不報，孤負已及，仰瞻天覆，伏枕隕涕。臣年向中壽，窮極寵榮，終身歸全，將復何恨！惟願陛下崇明聖德，弘敷洪化，曾構祖宗之基，道濟群生之命。臣不勝臨命遺戀之情，貪及視息，上表以聞。」薨年六十四，諡曰康，給兵千人，守塚七十家。太元中，功臣普被減削，司空何充等止得六家，以玩有佐命之勳，先陪陵而葬，由是特置興平伯官屬以衛墓。子始嗣，曆侍中、尚書。
玩子納
納字祖言。少有清操，貞厲絕俗。初辟鎮軍大將軍、武陵王掾，州舉秀才。太原王述雅敬重之，引為建威長史。累遷黃門侍郎、本州別駕、尚書吏部郎，出為吳興太守。將之郡，先至姑孰辭桓溫，因問溫曰：「公致醉可飲幾酒？食肉多少？」溫曰：「年大來飲三升便醉，白肉不過十臠。卿復云何？」納曰：「素不能飲，止可二升，肉亦不足言。」後伺溫閑，謂之曰：「外有微禮，方守遠郡，欲與公一醉，以展下情。」溫欣然納之。時王坦之、刁彝在坐。及受禮，唯酒一斗，鹿肉一拌，坐客愕然。納徐曰：「明公近雲飲酒三升，納止可二升，今有一斗，以備杯杓餘瀝。」溫及賓客並歎其率素，更敕中廚設精饌，酣飲極歎而罷。納至郡，不受俸祿。頃之，徵拜左民尚書，領州大中正。將應召，外白宜裝幾船，納曰：「私奴裝糧食來，無所復須也。」臨發，止有被襆而已，其餘並封以還官。遷太常，徙吏部尚書，加奉車都尉、衛將軍。謝安嘗欲詣納，而納殊無供辦。其兄子俶不敢問之，乃密為之具。安既至，納所設唯茶果而已。俶遂陳盛饌，珍羞畢具。客罷，納大怒曰：「汝不能光益父叔，乃復穢我素業邪！」於是杖之四十。其舉措多此類。
後以愛子長生有疾，求解官營視，兄子禽又犯法應刑，乞免官謝罪。詔特許輕降。頃長生小佳，喻還攝職。尋遷尚書僕射，轉左僕射，加散騎常侍。俄拜尚書令，常侍如故。恪勤貞固，始終不渝。時會稽王道子以少年專政，委任群小，納望闕而歎曰：「好家居，纖兒欲撞壞之邪！」朝士咸服其忠亮。尋除左光祿大夫、開府儀同三司，未拜而卒，即以為贈。長生先卒，無子。以弟子道隆嗣，元熙中，為廷尉。