褚翜，字謀遠，太傅裒之從父兄也。父頠，少知名，早卒。翜以才藝楨幹稱。襲爵關內侯，補冠軍參軍。于時長沙王乂擅權，成都、河間阻兵於外，翜知內難方作，乃棄官避地幽州。後河北有寇難，復還鄉里。河南尹舉翜行本縣事。及天下鼎沸，翜招合同志，將圖過江，先移住陽城界。潁川庾敳，即翜之舅也，亦憂世亂，以家付翜。翜道斷，不得前。東海王越以為參軍，辭疾不就。
尋洛陽覆沒，與滎陽太守郭秀共保萬氏台，秀不能綏眾，與將陳撫、郭重等構怨，遂相攻擊。翜懼禍及，謂撫等曰：「以諸君所以在此，謀逃難也。今宜共戮力以備賊，幸無外難，而內自相擊，是避坑落井也。郭秀誠為失理，應且容之。若遂所忿，城內自潰，胡賊聞之，指來掩襲，諸君雖得殺秀，無解胡虜矣，累弱非一，宜深思之。」撫等悔悟，與秀交和。時數萬口賴翜獲全。
明年，率數千家將謀東下，遇道險，不得進，因留密縣。司隸校尉荀組以為參軍、廣威將軍，復領本縣，率邑人三千，督新城、梁、陽城三郡諸營事。頃之，遷司隸司馬，仍督營事。率眾進至汝水柴肥口，復阻賊。翜乃單馬至許昌，見司空荀籓，以為振威將軍，行梁國內史。
建興初，復為豫州司馬，督司州軍事。太傅參軍王玄代翜為郡。時梁國部曲將耿奴甚得人情，而專勢，翜常優遇之。玄為政既急，翜知其不能容奴，因戒之曰：「卿威殺已多，而人情難一，宜深慎之。」玄納翜言，外羈縻奴，而內懷憤。會遷為陳留，將發，乃收奴斬之。翜奴餘黨聚眾殺玄。梁郡既有內難，而徐州賊張平等欲掩襲之。郡人遑惑，將以郡歸平。荀組遣翜往撫之，眾心乃定。頃之，組舉翜為吏部郎，不應召，遂東過江。
元帝為晉王，以翜為散騎郎，轉太子中庶子，出為奮威將軍、淮南內史。永昌初，王敦構逆，征西將軍戴若思令翜出軍赴難，翜遣將領五百人從之。明帝即位，徵拜屯騎校尉，遷太子左衛率。成帝初，為左衛將軍。蘇峻之役，朝廷戒嚴，以翜為侍中，典征討軍事。既而王師敗績，司徒王導謂翜曰：「至尊當禦正殿，君可啟令速出。」翜即入上大閣，躬自抱帝登太極前殿。導升御床抱帝，翜及鐘雅、劉超侍立左右。時百官奔散，殿省蕭然。峻兵既入，叱翜令下。翜正立不動，呵之曰：「蘇冠軍來覲至尊，軍人豈得侵逼！」由是兵士不敢上殿。及峻執政，猶以為侍中，從乘輿幸石頭。明年，與光祿大夫陸曄等出據苑城。蘇逸、任讓圍之，翜等固守。賊平，以功封長平縣伯，遷丹陽尹。時京邑焚蕩，人物凋殘，翜收集散亡，甚有惠政。
代庾亮為中護軍，鎮石頭。尋為領軍，徙五兵尚書，加奉車都尉，監新宮事。遷尚書右僕射，轉左僕射，加散騎常侍。久之，代何充為護軍將軍，常侍如故。咸康七年卒，時年六十七，贈衛將軍，諡曰穆。子希嗣，官至豫章太守。