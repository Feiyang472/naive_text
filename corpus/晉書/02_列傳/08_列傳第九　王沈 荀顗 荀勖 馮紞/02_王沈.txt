王沈，字處道，太原晉陽人也。祖柔，漢匈奴中郎將。父機，魏東郡太守。沈少孤，養于從叔司空昶，事昶如父。奉繼母寡嫂以孝義稱。好書，善屬文。大將軍曹爽辟為掾，累遷中書門下侍郎。及爽誅，以故吏免。後起為治書侍御史，轉秘書監。正元中，遷散騎常侍、侍中，典著作。與荀顗、阮籍共撰《魏書》，多為時諱，未若陳壽之實錄也。
時魏高貴鄉公好學有文才，引沈及裴秀數於東堂講宴屬文，號沈為文籍先生，秀為儒林丈人。及高貴鄉公將攻文帝，召沈及王業告之，沈、業馳白帝，以功封安平侯，邑二千戶。沈既不忠於主，甚為眾論所非。
尋遷尚書，出監豫州諸軍事、奮武將軍、豫州刺史。至鎮，乃下教曰：「自古賢聖，樂聞誹謗之言，聽輿人之論，芻蕘有可錄之事，負薪有廊廟之語故也。自至鎮日，未聞逆耳之言，豈未明虛心，故令言者有疑。其宣下屬城及士庶，若能舉遺逸于林藪，黜奸佞于州國，陳長吏之可否，說百姓之所患，興利除害，損益昭然者，給穀五百斛。若達一至之言，說刺史得失，朝政寬猛，令剛柔得適者，給穀千斛。謂餘不信，明如皎日。」主簿陳廞、褚䂮曰：「奉省教旨，伏用感歎。勞謙日昃，思聞苦言。愚謂上之所好，下無不應。而近未有極諫之辭，遠無傳言之箴者，誠得失之事將未有也。今使教命班下，示以賞勸，將恐拘介之士，或憚賞而不言；貪賕之人，將慕利而妄舉。苟不合宜，賞不虛行，則遠聽者未知當否之所在，徒見言之不用，謂設有而不行。愚以告下之事，可小須後。」
沈又教曰：「夫德薄而位厚，功輕而祿重，貪夫之所徇，高士之所不處也。若陳至言于刺史，興益於本州，達幽隱之賢，去祝鮀之佞，立德於上，受分於下，斯乃君子之操，何不言之有！直言至理，忠也。惠加一州，仁也。功成辭賞，廉也。兼斯而行，仁智之事，何故懷其道而迷其國哉！」褚䂮復白曰：「堯、舜、周公所以能致忠諫者，以其款誠之心著也。冰炭不言，而冷熱之質自明者，以其有實也。若好忠直，如冰炭之自然，則諤諤之臣，將濟濟而盈庭；逆耳之言，不求而自至。若德不足以配唐虞，明不足以並周公，實不可以同冰炭，雖懸重賞，忠諫之言未可致也。昔魏絳由和戎之功，蒙女樂之賜，管仲有興齊之勳，而加上卿之禮，功勳明著，然後賞勸隨之。未聞張重賞以待諫臣，懸穀帛以求盡言也。」沈無以奪之，遂從䂮議。
沈探尋善政，案賈逵以來法制禁令，諸所施行，擇善者而從之。又教曰：「後生不聞先王之教，而望政道日興，不可得也。文武並用，長久之道也。俗化陵遲，不可不革。革俗之要，實在敦學。昔原伯魯不悅學，閔馬父知其必亡。將吏子弟，優閑家門，若不教之，必致遊戲，傷毀風俗矣。」於是九郡之士，咸悅道教，移風易俗。
遷征虜將軍、持節、都督江北諸軍事。五等初建，封博陵侯，班在次國。平蜀之役，吳人大出，聲為救蜀，振盪邊境，沈鎮禦有方，寇聞而退。轉鎮南將軍。武帝即王位，拜御史大夫，守尚書令，加給事中。沈以才望，顯名當世，是以創業之事，羊祜、荀勖、裴秀、賈充等，皆與沈諮謀焉。
及帝受禪，以佐命之勳，轉驃騎將軍、錄尚書事，加散騎常侍，統城外諸軍事。封博陵郡公，固讓不受，乃進爵為縣公，邑千八百戶。帝方欲委以萬機，泰始二年薨。帝素服舉哀，賜秘器朝服一具、衣一襲、錢三十萬、布百匹、葬田一頃，諡曰元。明年，帝追思沈勳，詔曰：「夫表揚往行，所以崇賢垂訓，慎終紀遠，厚德興教也。故散騎常侍、驃騎將軍、博陵元公沈蹈禮居正，執心清粹，經綸墳典，才識通洽。入歷常伯納言之位，出幹監牧方岳之任，內著謀猷，外宣威略。建國設官，首登公輔，兼統中朝，出納大命，實有翼亮佐世之勳。其贈沈司空公，以寵靈既往，使沒而不朽。又前以翼贊之勳，當受郡公之封，而固辭懇至，嘉其讓德，不奪其志。可以郡公官屬送葬。沈素清儉，不營產業。其使所領兵作屋五十間。」子浚嗣。後沈夫人荀氏卒，將合葬，沈棺櫬已毀，更賜東園秘器。咸寧中，復追封沈為郡公。
子浚
浚字彭祖。母趙氏婦，良家女也，貧賤，出入沈家，遂生浚，沈初不齒之。年十五，沈薨，無子，親戚共立浚為嗣，拜駙馬都尉。太康初，與諸王侯俱就國。三年來朝，除員外散騎侍郎。元康初，轉員外常侍，遷越騎校尉、右軍將軍。出補河內太守，以郡公不得為二千石，轉東中郎將，鎮許昌。
及愍懷太子幽于許昌，浚承賈后旨，與黃門孫慮共害太子。遷寧北將軍、青州刺史。尋徙寧朔將軍、持節、都督幽州諸軍事。于時朝廷昏亂，盜賊蜂起，浚為自安之計，結好夷狄，以女妻鮮卑務勿塵，又以一女妻蘇恕延。
及趙王倫篡位，三王起義兵，浚擁眾挾兩端，遏絕檄書，使其境內士庶不得赴義，成都王穎欲討之而未暇也。倫誅，進號安北將軍。及河間王顒、成都王穎興兵內向，害長沙王乂，而浚有不平之心。穎表請幽州刺史石堪為右司馬，以右司馬和演代堪，密使演殺浚，並其眾。演與烏丸單于審登謀之，於是與浚期遊薊城南清泉水上。薊城內西行有二道，演浚各從一道。演與浚欲合鹵簿，因而圖之。值天暴雨，兵器沾濕，不果而還。單于由是與其種人謀曰：「演圖殺浚，事垂克而天卒雨，使不得果，是天助浚也。違天不祥，我不可久與演同。」乃以謀告浚。浚密嚴兵，與單于圍演。演持白幡詣浚降，遂斬之，自領幽州。大營器械，召務勿塵，率胡晉合二萬人，進軍討穎。以主溥祁弘為前鋒，遇穎將石超于平棘，擊敗之。浚乘勝遂克鄴城，士眾暴掠，死者甚多。鮮卑大略婦女，浚命敢有挾藏者斬，於是沉于易水者八千人。黔庶荼毒，自此始也。
浚還薊，聲實益盛。東海王越將迎大駕，浚遣祁弘率烏丸突騎為先驅。惠帝旋洛陽，轉浚驃騎大將軍、都督東夷河北諸軍事，領幽州刺史，以燕國增博陵之封。懷帝即位，以浚為司空，領烏丸校尉，務勿塵為大單于。浚又表封務勿塵遼西郡公，其別部大飄滑及其弟渴末別部大屠甕等皆為親晉王。
永嘉中，石勒寇冀州，浚遣鮮卑文鴦討勒，勒走南陽。明年，勒復寇冀州，刺史王斌為勒所害，浚又領冀州。詔進浚為大司馬，加侍中、大都督、督幽冀諸軍事。使者未及發，會洛京傾覆，浚大樹威令，專征伐，遣督護王昌、中山太守阮豹等，率諸軍及務勿塵世子疾陸眷，並弟文鴦、從弟末柸，攻石勒于襄國，勒率眾來距，昌逆擊敗之。末柸逐北入其壘門，為勒所獲。勒質末柸，遣間使來和，疾陸眷遂以鎧馬二百五十匹、金銀各一簏贖末柸，結盟而退。
其後浚佈告天下，稱受中詔承制，乃以司空荀藩為太尉，光祿大夫荀組為司隸，大司農華薈為太常，中書令李絙為河南尹。又遣祁弘討勒，及于廣宗。時大霧，弘引軍就道，卒與勒遇，為勒所殺。由是劉琨與浚爭冀州。琨使宗人劉希還中山合眾，代郡、上谷、廣寧三郡人皆歸於琨。浚患之，遂輟討勒之師，而與琨相距。浚遣燕相胡矩督護諸軍，與疾陸眷並力攻破希。驅略三郡士女出塞，琨不復能爭。
浚還，欲討勒，使棗嵩督諸軍屯易水，召疾陸眷，將與之俱攻襄國。浚為政苛暴，將吏又貪殘，並廣占山澤，引水灌田，漬陷塚墓，調發殷煩，下不堪命，多叛入鮮卑。從事韓咸切諫，浚怒，殺之。疾陸眷自以前後違命，恐浚誅之。勒亦遣使厚賂，疾陸眷等由是不應召。浚怒，以重幣誘單于猗盧子右賢王日律孫，令攻疾陸眷，反為所破。
時劉琨大為劉聰所迫，諸避亂遊士多歸於浚。浚日以強盛，乃設壇告類，建立皇太子，備置眾官。浚自領尚書令，以棗嵩、裴憲並為尚書，使其子居王宮，持節，領護匈奴中郎將，以妻舅崔毖為東夷校尉。又使嵩監司冀并兗諸軍事、行安北將軍，以田徽為兗州，李惲為青州。惲為石勒所殺，以薄盛代之。
浚以父字處道，為「當塗高」應王者之讖，謀將僭號。胡矩諫浚，盛陳其不可。浚忿之，出矩為魏郡守。前渤海太守劉亮、從子北海太守搏、司空掾高柔並切諫，浚怒，誅之。浚素不平長史燕國王悌，遂因他事殺之。時童謠曰：「十囊五囊入棗郎。」棗嵩，浚之子婿也。浚聞，責嵩而不能罪之也。又謠曰：「幽州城門似藏戶，中有伏屍王彭祖。」有狐踞府門，翟雉入聽事。時燕國霍原，北州名賢，浚以僭位事示之，原不答，浚遂害之。由是士人憤怨，內外無親。以矜豪日甚，不親為政，所任多苛刻；加亢旱災蝗，士卒衰弱。
浚之承制也，參佐皆內敘，唯司馬游統外出。統怨，密與石勒通謀。勒乃詐降于浚，許奉浚為主。時百姓內叛，疾陸眷等侵逼。浚喜勒之附己，勒遂為卑辭以事之。獻遺珍寶，使驛相繼。浚以勒為誠，不復設備。勒乃遣使克日上尊號於浚，浚許之。
勒屯兵易水，督護孫緯疑其詐，馳白浚，而引軍逆勒。浚不聽，使勒直前。眾議皆曰：「胡貪而無信，必有詐，請距之。」浚怒，欲斬諸言者，眾遂不敢復諫。盛張設以待勒。勒至城，便縱兵大掠。浚左右復請討之，不許。及勒登聽事，浚乃走出堂皇，勒眾執以見勒。勒遂與浚妻並坐，立浚於前。浚罵曰：「胡奴調汝公，何凶逆如此！」勒數浚不忠於晉，並責以百姓餒乏，積粟五十萬斛而不振給。遂遣五百騎先送浚于襄國，收浚麾下精兵萬人，盡殺之。停二日而還，孫緯遮擊之，勒僅而得免。勒至襄國，斬浚，而浚竟不為之屈，大罵而死。無子。
太元二年，詔興滅繼絕，封沈從孫道素為博陵公。卒，子崇之嗣。義熙十一年，改封東莞郡公。宋受禪，國除。