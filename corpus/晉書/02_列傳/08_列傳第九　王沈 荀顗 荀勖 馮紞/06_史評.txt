史臣曰：夫立身之道，曰仁與義。動靜既形，悔吝斯及。有莘之媵，殊《北門》之情；渭濱之叟，匪西山之節。湯武有以濟其功，夏殷不能譏其志。王沈才經文武，早屍人爵，在魏參席上之珍，居晉為幄中之士，桐宮之謀遽泄，武闈之禍遂臻。是知田光之口，豈燕丹之可絕；豫讓之形，非智氏之能變。動靜之際，有據蒺藜，仁義之方，求之彌遠矣。彭祖謁由捧雉，孕本貿絲，因家乏主，遂登顯秩。擁北州之士馬，偶東京之糜沸，自可感召諸侯，宣力王室。而乘間伺隙，潛圖不軌，放肆獯虜，遷播乘輿。遂使漳滏蕭然，黎元塗地。縱貪夫于藏戶，戮高士于燕垂，阻越石之內難，邀世龍之外府。惡稔毒痡，坐致焚燎，假手仇敵，方申凶獷，慶封之戮，慢罵何補哉！公曾，慈明之孫；景倩，文若之子，踐隆堂而高視，齊逸軌而長騖。孝敬足以承親，周慎足以事主，刊姬公之舊典，采蕭相之遺法。然而援朱均以貳極，煽褒閻而偶震。雖廢興有在，隆替靡常，稽之人事，乃二荀之力也。至於鬥粟興謠，逾裏成詠，勖之階禍，又已甚焉。馮紞外騁戚施，內窮狙詐，斃攸安賈，交勖仇張，心滔楚費，過逾晉伍。爰絲獻壽，空取慰於仁心，紞之陳說，幸收哀於迷慮，投畀之罰無聞，《青蠅》之詩不作矣。
贊曰：處道文林，胡貳爾心，彭祖凶孽，自貽伊戚。臨淮翼翼，孝形於色。安陽英英，匪懈其職。傾齊附魯，是為蝥賊。紞之不臧，交亂罔極。