史臣曰：夫賞好生於情，剛柔本於性，情之所適，發乎詠歌，而感召無象，風律殊制。至於應貞宴射之文，極形言之美，華林群藻罕或疇之。子安幼標明敏，少蓄清思，懷天地之寥廓，賦辭人之所遺，特構新情，豈常均之所企！太沖含豪曆載，以賦《三都》，士安見而稱善，平原睹而韜翰，匪惟高步當年，故以騰華終古。鄒湛之持論，棗據之緣情，實南陽之人傑，蓋潁川之時秀。季雅摛屬遒邁，夙備成德，稱為泉岱之珍，固其然矣。彥伯未能混跡光塵，而屈乎卑位，《釋時》宏論，亦足見其志耳。季鷹縱誕一時，不邀名爵，《黃花》之什，浚發神府。仲初之文，風流可尚，擢秀士林，《揚都》之美，尤重時彥。曹毗沈研秘笈，踠足下僚，綺靡降神之歌，朗暢《對儒》之論。李充之《學箴》，信清壯也。袁宏《東征》、《名臣》之作，抑潘陸之亞。玄度學藝優瞻，筆削擅奇，降帝問於西堂，故其榮觀也。君章耀湘中之寶，挺荊楚之材，夢鳥發乎精誠，豈獨日者之蛟鳳！長康矜能過實，譚諧取容，而才多逸氣，故有三絕之目。仲靜機思通敏，延譽清流，德輿西伐之計，取定於微指者矣。
贊曰：爻彖垂法，宮征流音。美哉群彥，揚蕤翰林。俱諧振玉，各擅鏘金。子安、太沖，遒文綺爛。袁、庾、充、愷，縟藻霞煥。架彼辭人，共超清貫。