褚陶，字季雅，吳郡錢塘人也。弱不好弄，少而聰慧，清淡閑默，以墳典自娛。年十三，作《鷗鳥》、《水磑》二賦，見者奇之。陶嘗謂所親曰：「聖賢備在黃卷中，舍此何求！」州郡辟，不就。吳平，召補尚書郎。張華見之，謂陸機曰：「君兄弟龍躍雲津，顧彥先鳳鳴朝陽，謂東南之寶已盡，不意復見褚生。」機曰：「公但未睹不鳴不躍者耳。」華曰：「故知延州之德不孤，川嶽之寶不匱矣。」遷九真太守，轉中尉。年五十五卒。