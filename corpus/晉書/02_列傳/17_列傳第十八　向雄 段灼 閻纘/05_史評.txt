史臣曰：湣懷之廢也，天下稱其冤。然皆懼亂政之參夷，懾淫嬖之凶忍，遂使謀臣懷忠而結舌，義士蓄憤而吞聲。閻續伯官既微于侍郎，位不登於執戟，輕生重義，視死如歸，伏奏而待嚴誅，輿棺以趨鼎鑊，察言觀行，豈非忠直壯乎！顧視晉朝公卿，曾不得與其徒隸齒也。茂伯篤終，哭王經以全節。休然追遠，理鄧艾以成名。故得義感明時，仁流枯骨。雖硃勃追論新息，欒布奏事彭王，弗之尚也。
贊曰：感義收會，篤終理艾。道既相侔，名亦俱泰。續伯區區，輿櫬陳謩。偪茲淫嬖，弗遂良圖。啜其泣矣，何嗟及乎！