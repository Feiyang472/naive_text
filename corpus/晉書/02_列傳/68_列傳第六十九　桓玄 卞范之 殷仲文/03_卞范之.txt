卞范之字敬祖，濟陰宛句人也，識悟聰敏，見美於當世。太元中，自丹陽丞為始安太守。桓玄少與之游，及玄為江州，引為長史，委以心膂之任，潛謀密計，莫不決之。後玄將為篡亂，以範之為丹陽尹。范之與殷仲文陰撰策命，進範之為征虜將軍、散騎常侍。玄僭位，以範之為侍中，班劍二十人，進號後將軍，封臨汝縣公。其禪詔，即范之文也。
玄既奢侈無度，范之亦盛營館第。自以佐命元勳，深懷矜伐，以富貴驕人，子弟慠慢，眾咸畏嫉之。義軍起，范之屯兵於覆舟山西，為劉毅所敗，隨玄西走，玄又以范之為尚書僕射。玄為劉毅等所敗，左右分散，唯範之在側。玄平，斬於江陵。