景懷夏侯皇后諱徽，字媛容，沛國譙人也。父尚，魏征南大將軍；母曹氏，魏德陽鄉主。
后雅有識度，帝每有所為，必豫籌畫。魏明帝世，宣帝居上將之重，諸子並有雄才大略。后知帝非魏之純臣，而后既魏氏之甥，帝深忌之。青龍二年，遂以鴆崩，時年二十四，葬峻平陵。武帝登阼，初未追崇，弘訓太后每以為言，泰始二年始加號諡。后無男，生五女。