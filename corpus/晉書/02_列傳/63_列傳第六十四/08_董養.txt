董養，字仲道，陳留浚儀人也。泰始初，到洛下，不幹祿求榮。及楊後廢，養因遊太學，升堂歎曰：「建斯堂也，將何為乎？每覽國家赦書，謀反大逆皆赦，至於殺祖父母、父母不赦者，以為王法所不容也。奈何公卿處議，文飾禮典，以至此乎！天人之理既滅，大亂作矣。」因著《無化論》以非之。永嘉中，洛城東北步廣里中地陷，有二鵝出焉，其蒼者飛去，白者不能飛。養聞歎曰：「昔周時所盟會狄泉，即此地也。今有二鵝，蒼者胡象，白者國家之象，其可盡言乎！顧謂謝鯤、阮孚曰：「《易》稱知機其神乎，君等可深藏矣。」乃與妻荷擔入蜀，莫知所終。