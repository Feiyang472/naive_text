韓績，字興齊，廣陵人也。其先避亂，居於吳之嘉興。父建，仕吳至大鴻臚。績少好文學，以潛退為操，布衣蔬食，不交當世，由是東土並宗敬焉。司徒王導聞其名，辟以為掾，不就。咸康末，會稽內史孔愉上疏薦之，詔以安車束帛徵之。尚書令諸葛恢奏績名望猶輕，未宜備禮，於是召拜博士。稱老病不起，卒於家。
于時高密劉鮞字長魚、城陽邴郁字弘文，並有高名。鮞幼不慕俗，長而希古，篤學厲行，化流邦邑。郁，魏徵士原之曾孫，少有原風，敕身謹潔，口不妄說，耳不妄聽，端拱恂恂，舉動有禮。咸康中，成帝博求異行之士，鮞、鬱並被公卿薦舉，於是依績及翟湯等例，以博士徵之。鬱辭以疾，鮞隨使者到京師，自陳年老，不拜。各以壽終。