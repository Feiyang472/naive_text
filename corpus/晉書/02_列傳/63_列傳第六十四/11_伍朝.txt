伍朝，字世明，武陵漢壽人也。少有雅操，閒居樂道，不修世事。性好學，以博士徵，不就。刺史劉弘薦朝為零陵太守，主者以非選例，不聽。尚書郎胡濟奏曰：「臣以為當今資喪亂之餘運，承百王之遺弊，進趨者乘國故以僥倖，守道者懷蘊櫝以終身，故令敦褒之化虧，退讓之風薄。案朝遊心物外，不屑時務，守靜衡門，志道日新，年過耳順而所尚無虧，誠江南之奇才，丘園之逸老也。不加飾進，何以勸善！且白衣為郡，前漢有舊，宜聽光顯，以獎風尚。」奏可，而朝不就，終於家。