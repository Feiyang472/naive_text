郭琦，字公偉，太原晉陽人也。少方直，有雅量，博學，善五行，作《天文志》、《五行傳》，注《穀梁》、《京氏易》百卷。鄉人王遊等皆就琦學。武帝欲以琦為佐著作郎，問琦族人尚書郭彰。彰素疾琦，答云：「不識」。帝曰：「若如卿言，烏丸家兒能事卿，即堪為郎矣。」遂決意用之。及趙王倫篡位，又欲用琦，琦曰：「我已為武帝吏，不容復為今世吏。」終身處於家。