謝尚，字仁祖，豫章太守鯤之子也。幼有至性。七歲喪兄，哀慟過禮，親戚異之。八歲神悟夙成。鯤嘗攜之送客，或曰：「此兒一坐之顏回也。」尚應聲答曰：「坐無尼父，焉別顏回！」席賓莫不歎異。十餘歲，遭父憂，丹陽尹溫嶠吊之，尚號咷極哀。既而收涕告訴，舉止有異常童，嶠甚奇之。及長，開率穎秀，辨悟絕倫，脫略細行，不為流俗之事。好衣刺文袴，諸父責之，而因自改，遂知名。善音樂，博綜眾藝。司徒王導深器之，比之王戎，常呼為「小安豐」，辟為掾。襲父爵咸亭侯。始到府通謁，導以其有勝會，謂曰：「聞君能作鴝鵒舞，一坐傾想，寧有此理不？」尚曰：「佳。」便著衣幘而舞，導令坐者撫掌擊節，尚俯仰在中，傍若無人，其率詣如此。
轉西曹屬，時有遭亂與父母乖離，議者或以進仕理王事，婚姻繼百世，於理非嫌。尚議曰：「典禮之興，皆因循情理，開通弘勝。如運有屯夷，要當斷之以大義。夫無後之罪，三千所不過，今婚姻將以繼百世，崇宗緒，此固不可塞也。然至於天屬生離之哀，父子乖絕之痛，痛之深者，莫深於茲。夫以一體之小患，猶或忘思慮，損聽察，況於抱傷心之巨痛，懷忉恆之至戚，方寸既亂，豈能綜理時務哉！有心之人，決不冒榮苟進。冒榮苟進之疇，必非所求之旨，徒開偷薄之門而長流弊之路。或有執志丘園、守心不革者，猶當崇其操業以弘風尚，而況含艱履戚之人，勉之以榮貴邪？」
遷會稽王友，入補給事黃門侍郎，出為建武將軍、曆陽太守，轉督江夏義陽隨三郡軍事、江夏相，將軍如故。時安西將軍庾翼鎮武昌，尚數詣翼咨謀軍事。嘗與翼共射，翼曰：「卿若破的，當以鼓吹相賞。」尚應聲中之，翼即以其副鼓吹給之。尚為政清簡，始到官，郡府以布四十匹為尚造烏布帳。尚壞之，以為軍士褚襦袴。建元二年，詔曰：「尚往以戎戍事要，故輟黃散，以授軍旅。所處險要，宜崇其威望。今以為南中郎將，餘官如故。」會庾冰薨，復以本號督豫州四郡，領江州刺史。俄而復轉西中郎將、督揚州之六郡諸軍事、豫州刺史、假節，鎮曆陽。
大司馬桓溫欲有事中原，使尚率眾向壽春，進號安西將軍。初，苻健將張遇降尚，尚不能綏懷之。遇怒，據許昌叛。尚討之，為遇所敗，收付廷尉。時康獻皇后臨朝，即尚之甥也，特令降號為建威將軍。初，尚之行也，使建武將軍、濮陽太守戴施據枋頭。會冉閔之子智與其大將蔣幹來附，復遣行人劉猗詣尚請救。施止猗，求傳國璽，猗歸，以告幹。幹謂尚已敗，慮不能救己，猶豫不許。施遣參軍何融率壯士百入鄴，登三台助戍，譎之曰：「今且可出璽付我。凶寇在外，道路梗澀，亦未敢送璽，當遣單使馳白。天子聞璽已在吾許，知卿等至誠，必遣重軍相救，並厚相餉。」幹乃出璽付融，融齎璽馳還枋頭。尚遣振武將軍胡彬率騎三百迎璽致諸京師。時苻健將楊平戍許昌，尚遣兵襲破之，征授給事中，賜軺車、鼓吹，戍石頭。
永和中，拜尚書僕射，出為都督江西淮南諸軍事、前將軍、豫州刺史，給事中、僕射如故，鎮曆陽，加都督豫州揚州之五郡軍事，在任有政績。上表求入朝，因留京師，署僕射事。尋進號鎮西將軍，鎮壽陽。尚於是采拾樂人，並制石磬，以備太樂。江表有鐘石之樂，自尚始也。
桓溫北平洛陽，上疏請尚為都督司州諸軍事。將鎮洛陽，以疾病不行。升平初，又進都督豫、冀、幽、并四州。病篤，徵拜衛將軍，加散騎常侍，未至，卒于曆陽，時年五十。詔贈散騎常侍、衛將軍、開府儀同三司，諡曰簡。
無子，從弟奕以子康襲爵，早卒。康弟靜復以子肅嗣，又無子。靜子虔以子靈佑繼鯤後。