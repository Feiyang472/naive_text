史臣曰：忠臣本乎孝子，奉上資乎愛親，自家刑國，於期極矣。太真性履純深，譽流邦族，始則承顏候色，老萊弗之加也；既而辭親蹈義，申胥何以尚焉！封狐萬里，投軀而弗顧；猰窳千群，探穴而忘死。竟能宣力王室，揚名本朝，負荷受遺，繼之全節。言念主辱，義聲動於天地；祗赴國屯，信誓明於日月。枕戈雨泣，若雪分天之仇；皇輿旋軫，卒復夷庚之躅。微夫人之誠懇，大盜幾移國乎！道徽儒雅，柔而有正，協德始安，頗均連璧。方回踵武，奕世登臺。露冕為飾，援高人以同志，抑惟大隱者獻！愛子云亡，省遺文而輟泣，殊有大義之風矣。
贊曰：太真懷貞，勤宣乃誠。謀敦翦峻，奮節摛名。道徽忠勁，高芬遠映。愔克負荷，超慚雅正。