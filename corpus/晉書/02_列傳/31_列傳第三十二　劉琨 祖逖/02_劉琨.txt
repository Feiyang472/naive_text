劉琨，字越石，中山魏昌人，漢中山靖王勝之後也。祖邁，有經國之才，爲相國參軍、散騎常侍。父蕃，清高沖儉，位至光祿大夫。琨少得俊朗之目，與范陽祖納俱以雄豪著名。年二十六，爲司隸從事。時征虜將軍石崇河南金谷澗中有別廬，冠絕時輩，引致賓客，日以賦詩。琨預其間，文詠頗爲當時所許。秘書監賈謐參管朝政，京師人士無不傾心。石崇、歐陽建、陸機、陸雲之徒，並以文才降節事謐，琨兄弟亦在其間，號曰「二十四友」。太尉高密王泰辟爲掾，頻遷著作郎、太學博士、尚書郎。
趙王倫執政，以琨爲記室督，轉從事中郎。倫子荂，即琨姊婿也，故琨父子兄弟並爲倫所委任。及篡，荂爲皇太子，琨爲荂詹事。三王之討倫也，以琨爲冠軍、假節，與孫秀子會率宿衞兵三萬距成都王穎，戰于黃橋，琨大敗而還，焚河橋以自固。及齊王冏輔政，以其父兄皆有當世之望，故特宥之，拜兄輿爲中書郎，琨爲尚書左丞，轉司徒左長史。冏敗，范陽王虓鎮許昌，引爲司馬。
及惠帝幸長安，東海王越謀迎大駕，以琨父蕃爲淮北護軍、豫州刺史。劉喬攻范陽王虓於許昌也，琨與汝南太守杜育等率兵救之，未至而虓敗，琨與虓俱奔河北，琨之父母遂爲劉喬所執。琨乃説冀州刺史溫羨，使讓位於虓。及虓領冀州，遺琨詣幽州，乞師于王浚，得突騎八百人，與虓濟河，共破東平王懋於廩丘，南走劉喬，始得其父母。又斬石超，降呂朗，因統諸軍奉迎大駕于長安。以動封廣武侯，邑二千戸。
永嘉元年，爲并州刺史，加振威將軍，領匈奴中郎將。琨在路上表曰：「臣以頑蔽，志望有限，因緣際會，遂忝過任。九月末得發，道險山峻，胡寇塞路，輒以少擊眾，冒險而進，頓伏艱危，辛苦備嘗，即日達壺口關。臣自涉州疆，目睹困乏，流移四散，十不存二，攜老扶弱，不絕于路。及其在者，鬻賣妻子，生相捐棄，死亡委危，白骨橫野，哀呼之聲，感傷和氣。群胡數萬，周匝四山，動足遇掠，開目睹寇。唯有壺關，可得告糴。而此二道，九州之陰，數人當路，則百夫不敢進，公私往反，沒喪者多。嬰守窮城，不得薪采，耕牛既盡，又乏田器。以臣愚短，當此至難，憂如迴圈，不遑寢食。臣伏思此州雖去邊朔，實邇皇畿，南通河內，東連司冀，北捍殊俗，西禦強虜，是勁弓良馬勇士精銳之所出也。當須委輸，乃全其命。今上尚書，請此州穀五百萬斛，絹五百萬匹，綿五百萬斤。願陛下時出臣表，速見聽處。」朝廷許之。
時東嬴公騰自晉陽鎮鄴，并土饑荒，百姓隨騰南下，餘戸不滿二萬，寇賊繼橫，道路斷塞。琨募得千餘人，轉鬪至晉陽。府寺焚毀，僵屍蔽地，其有存者，饑羸無復人色，荊棘成林，豺狼滿道。琨翦除荊棘，收葬枯骸，造府朝，建市獄。寇盜互來掩襲，恆以城門爲戰場，百姓負楯以耕，屬鞬而耨。琨撫循勞徠，甚得物情。劉元海時在離石，相去三百許里。琨密遣離間其部雜虜，降者萬餘落。元海甚懼，遂城蒲子而居之。在官未期，流人稍復，雞犬之音復相接矣。琨父蕃自洛赴之。人士奔迸者多歸於琨，琨善於懷撫，而短於控御。一日之中，雖歸者數千，去者亦以相繼。然素奢豪，嗜聲色，雖暫自矯勵，而輒復縱逸。
河南徐潤者，以音律自通，游於貴勢，琨甚愛之，署爲晉陽令。潤恃寵驕恣，干預琨政。奮威護軍令狐盛性亢直，數以此爲諫，並勸琨除潤，琨不納。初，單于猗迤以救東嬴公騰之功，琨表其弟猗盧爲代郡公，與劉希合眾於中山。王浚以琨侵己之地，數來擊琨，琨不能抗，由是聲實稍損。徐潤又譖令狐盛於琨曰：「盛將勸公稱帝矣。」琨不之察，便殺之。琨母曰：「汝不能弘經略，駕豪傑，專欲除勝己以自安，當何以得濟！如是，禍必及我。」不從。盛子泥奔于劉聰，具言虛實。聰大喜，以泥爲鄉導。屬上黨太守襲醇降於聰，雁門烏丸復反，琨親率精兵出禦之。聰遣子粲及令狐泥乘虛襲晉陽，太原太守高喬以郡降聰，琨父母並遇害。琨引猗盧並力攻粲，大敗之，死者十五六。琨乘勝追之，更不能克。猗盧以爲聰未可滅，遺琨牛羊車馬而去，留其將箕澹、段繁等戍晉陽。琨志在復仇，而屈於力弱，泣血屍立，撫慰傷痍，移居陽邑城，以招集亡散。
湣帝即位，拜大將軍、都督并州諸軍事，加散騎常侍、假節。琨上疏謝曰：
及麹允敗劉曜，斬趙冉，琨又表曰：
三年，帝遣兼大鴻臚趙廉持節拜琨爲司空、都督並冀幽三州諸軍事。琨上表讓司空，受都督，克期與猗盧討劉聰。尋猗盧父子相圖，盧及兄子根皆病死，部落四散。琨子遵先質于盧，眾皆附之。及是，遵與箕澹等帥盧眾三萬人，馬牛羊十萬，悉來歸琨，琨由是復振，率數百騎自平城撫納之。屬石勒攻樂平，太守韓據請救於琨，而琨自以士眾新合，欲因其銳以威勒。箕澹諫曰：「此雖晉人，久在荒裔，未習恩信，難以法御。今內收鮮卑之餘穀，外抄殘胡之牛羊，且閉關守險，務農息士，既服化感義，然後用之，則功可立也。」琨不從，悉發其眾，命澹領步騎二萬爲前驅，琨自爲後繼。勒先據險要，設伏以擊澹，大敗之，一軍皆沒，並土震駭。尋又炎旱，琨窮蹙不能復守。幽州刺史鮮卑段匹磾數遣信要琨，欲與同獎王室。琨由是率眾赴之，從飛狐人薊。匹磾見之，甚相崇重，與琨結婚，約爲兄弟。
是時西都不守，元帝稱制江左，琨乃令長史溫嶠勸進，於是河朔征鎮夷夏一百八十人連名上表，語在《元紀》。令報曰：「豺狼肆毒，薦覆社稷，億兆顒顒，延首罔系。是以居於王位，以答天下，庶以克復聖主，掃蕩讎恥，豈可猥當隆極，此孤之至誠著於遐邇者也。公受奕世之寵，極人臣之位，忠允義誠，精感天地。實賴遠謀，共濟艱難。南北迥邈，同契一致，萬里之外，心存咫尺。公其撫甯華戎，致罰丑類。動靜以聞。」
建武元年，琨與匹磾期討石勒，匹磾推琨爲大都督，喢血載書，檄諸方守，俱集襄國。琨、匹磾進屯固安，以俟眾軍。匹磾從弟末波納勒厚賂，獨不進，乃沮其計。琨、匹磾以勢弱而退。是歳，元帝轉琨爲侍中、太尉，其餘如故，並贈名刀。琨答曰：「謹當躬自執佩，馘截二虜。」
匹磾奔其兄喪，琨遣世子群送之，而末波率眾要擊匹磾而敗走之，群爲末波所得。末波厚禮之，許以琨爲幽州刺史，共結盟而襲匹磾，密遣使齎群書請琨爲內應，而爲匹磾邏騎所得。時琨別屯故征北府小城，不之知也。因來見匹磾，匹磾以群書示琨曰：「意亦不疑公，是以白公耳。」琨曰：「與公同盟，志獎王室，仰憑威力，庶雪國家之恥。若兒書密達，亦終不以一子之故負公忘義也。」匹磾雅重琨，初無害琨志，將聽還屯。其中弟叔軍好學有智謀，爲匹磾所信，謂匹磾曰：「吾胡夷耳，所以能服晉人者，畏吾眾也。今我骨肉構禍，是其良圖之日，若有奉琨以起，吾族盡矣。」匹磾遂留琨。琨之庶長子遵懼誅，與琨左長史楊橋、并州治中如綏閉門自守。匹磾諭之不得，因縱兵攻之。琨將龍季猛迫於乏食，遂斬橋、綏而降。
初，琨之去晉陽也，慮及危亡而大恥不雪，亦知夷狄難以義伏，冀輸寫至誠，僥倖萬一。每見將佐，發言慷慨，悲其道窮，欲率部曲列於賊壘。斯謀未果，竟爲匹磾所拘。自知必死，神色怡如也。爲五言詩贈其別駕盧諶曰：
琨詩託意非常，攄暢幽憤，遠想張陳，感鴻門、白登之事，用以激諶。諶素無奇略，以常詞酬和，殊乖琨心，重以詩贈之，乃謂琨曰：「前篇帝王大志，非人臣所言矣。」
然琨既忠於晉室，素有重望，被拘經月，遠近憤歎。匹磾所署代郡太守辟閭嵩，與琨所署雁門太守王據、後將軍韓據連謀，密作攻具，欲以襲匹磾。而韓據女爲匹磾兒妾，聞其謀而告之匹磾，於是執王據、辟閭嵩及其徒黨悉誅之。會王敦密使匹磾殺琨，匹磾又懼眾反己，遂稱有詔收琨。初，琨聞敦使到，謂其子曰：「處仲使來而不我告，是殺我也。死生有命，但恨仇恥不雪，無以下見二親耳。」因歔欷不能自勝。匹磾遂縊之，時年四十八。子侄四人俱被害。朝廷以匹磾尚強，當爲國討石勒，不舉琨哀。
三年，琨故從事中郎盧諶、崔悅等上表理琨曰：
太子中庶子溫嶠又上疏理之，帝乃下詔曰：「故太尉、廣武侯劉琨忠亮開濟，乃誠王家，不幸遭難，志節不遂，朕甚悼之。往以戎事，未加弔祭。其下幽州，便依舊弔祭。」贈侍中、太尉，諡曰湣。
琨少負志氣，有縱橫之才，善交勝己，而頗浮誇。與范陽祖逖爲友，聞逖被用，與親故書曰：「吾枕戈待旦，志梟逆虜，常恐祖生先吾著鞭。」其意氣相期如此。在晉陽，常爲胡騎所圍數重，城中窘迫無計，琨乃乘月登樓清嘯，賊聞之，皆淒然長歎。中夜奏胡笳，賊又流涕歔欷，有懷土之切。向曉復吹之，賊並棄圍而走。子群嗣。
琨子 群
群字公度，少拜廣武侯世子。隨父在晉陽，遭逢寇亂，數領偏軍征討。性清慎，有裁斷，得士類歡心。及琨爲匹磾所害，琨從事中郎盧諶等率餘眾奉群依末波。溫嶠前後表稱：「姨弟劉群，內弟崔悅、盧諶等，皆在末波中，翹首南望。愚謂此等並有文思，於人之中少可湣惜。如蒙錄召，繼絕興亡，則陛下更生之恩，望古無二。」咸康二年，成帝詔徵群等，爲末波兄弟愛其才，托以道險不遣。
石季龍滅遼西，群及諶、悅同沒胡中，季龍皆優禮之，以群爲中書令。至冉閔敗後，群遇害。時勒及季龍得公卿人士多殺之，其見擢用，終至大官者，唯有河東裴憲，渤海石璞，滎陽鄭系，潁川荀綽，北地傅暢及群、悅、諶等十餘人而已。
琨兄 輿
輿字慶孫。雋朗有才局，與琨並尚書郭奕之甥，名著當時。京都爲之語曰：「洛中奕奕，慶孫、越石。」辟宰府尚書郎。兄弟素侮孫秀，及趙王倫輔政，孫秀執權，並免其官。妹適倫世子荂，荂與秀不協，復以輿爲散騎侍郎。齊王冏輔政，以輿爲中書侍郎。東海王越、范陽王虓之舉兵也，以輿爲潁川太守。及河間王顒檄劉喬討虓於許昌，矯詔曰：「潁川太守劉輿迫協范王虓，距逆詔命，多樹私黨，擅劫郡縣，合聚兵眾。輿兄弟昔因趙王婚親，擅弄權勢，凶狡無道，久應誅夷，以遇赦令，得全首領。小人不忌，爲惡日滋，輒用苟晞爲兗州，斷截王命。鎮南大將軍弘，平南將軍、彭城王釋，征東大將軍准，各勒所領，徑會許昌，與喬並力。今遣右將這張方爲大都督，督建威將軍呂朗、陽平太守刁默，率步騎十萬，同會許昌，以除輿兄弟。敢有舉兵距違王命，誅及五族。能殺輿兄弟送首者，封三千戸縣侯，賜絹五千匹。」虓之敗，輿與之俱奔河北。虓既鎮鄴，以輿爲征虜將軍、魏郡太守。
虓薨，東海王越將召之，或曰：「輿猶膩也，近則汙人。」及至，越疑而御之。輿密視天下兵簿及倉庫、牛馬、器械、水陸之形，皆默識之。是時軍國多事，每會議，自潘滔以下，莫知所對。輿既見越，應機辯畫，越傾膝酬接，即以爲左長史。越既總錄，以輿爲上佐，賓客滿筵，文案盈機，遠近書記日有數千，終日不倦，或以夜繼之，皆人人歡暢，莫不悅附。命議如流，酬對款備，時人服其能，比之陳遵。時稱越府有三才：潘滔大才，劉輿長才，裴邈清才。越誅繆播、王延等，皆輿謀也。延愛妾荊氏有音伎，延尚未殮，輿便娉之。未及迎，又爲太傅從事中郎王俊所爭奪。御史中取丞傅宣劾奏，越不問輿，而免俊官。輿乃説越，遣琨鎮并州，爲越北面之重。洛陽未敗，病指疽卒，時年四十七。追贈驃騎將軍。先有功封定襄侯，諡曰貞。子演嗣。
演字始仁。初辟太尉掾，除尚書郎，以父憂去職。服闋，襲爵，太傅、東海王越引爲主簿。遷太子中庶子，出爲陽平太守。自洛奔琨，琨以爲輔國將軍、魏郡太守。琨將討石勒，以演領勇士千人，行北中郎將、兗州刺史，鎮廩丘。演斬王桑，走趙固，得眾七千人。爲石勒所攻，演距戰，勒退。元帝拜爲都督、後將軍，假節。後爲石季龍所圍，求救于邵續、段鴦，鴦騎救之，季龍走，隨鴦屯厭次，被害。
弟胤爲琨引兵，路逢烏桓賊，戰沒。胤弟挹初爲太傅、東海王越掾，與琨俱被害。挹弟啟，啟弟述，與琨子群俱在末波中，後併入石季龍。啟爲季龍尚書僕射，後歸國，穆帝拜爲前將軍，加給事中。永和九年，隨中軍將軍殷浩北伐，爲姚襄所敗，啟戰沒。述爲季龍侍中，隨啟歸國，拜驍騎將軍。