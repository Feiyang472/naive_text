史臣曰：劉琨弱齡，本無異操，飛纓賈謐之館，借箸馬倫之幕，當於是日，實佻巧之徒歟！祖逖散穀周貧，聞雞暗舞，思中原之燎火，幸天步之多艱，原其素懷，抑爲貪亂者矣。及金行中毀，乾維失統，三後流亡，遞縈居彘之禍，六戎橫噬，交肆長蛇之毒，於是素絲改色，跅弛易情，各運奇才，並騰英氣，遇時屯而感激，因世亂以驅馳，陳力危邦，犯疾風而表勁，勵其貞操，契寒松而立節，咸能自致三鉉，成名一時。古人有言曰：「世亂識忠良。」益斯之謂矣。天不祚晉，方啟戎心，越石區區，獨御鯨鯢之銳，推心異類，竟終幽圄，痛哉！士稚葉跡中興，克復九州之半，而災星告釁，笠轂徒招，惜矣！
贊曰：越石才雄，臨危效忠，枕戈長息，投袂徼功，崎嶇汾晉，契闊獯戎。見欺段氏，於嗟道窮！祖生烈烈，夙懷奇節。扣楫中流，誓清凶孽。鄰醜景附，遺萌載悅。天妖是徵，國恥奚雪！