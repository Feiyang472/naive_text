史臣曰：夫太剛則折，至察無徒，以之為政，則害于而國；用之行己，則凶於乃家。誠以器乖容眾，非先王之道也。大連司憲，陰候主情，當約法之秋，獻斫棺之議。玄亮剛愎，與物多違，雖有崇上之心，專行刻下之化，同薄相濟，並運天機。是使賢宰見疏，致物情於解體；權臣發怒，借其名以誓師。既而謀人之國，國危而苟免；見昵於主，主辱而圖生。自取流亡，非不幸也。若思閑爽，照理研幽。伯仁凝正，處腴能約。咸以高才雅道，參豫疇咨。及京室淪胥，抗言無撓，甘赴鼎而全操，蓋事君而盡節者歟！顗招時論，尤其酒德，《禮經》曰「瑕不掩瑜」，未足韜其美也。
贊曰：劉刁亮直，志奉興王。奸回醜正，終致奔亡。周戴英爽，忠謨允塞。道屬屯蒙，禍罹凶慝。