刁協，字玄亮，渤海饒安人也。祖恭，魏齊郡太守。父攸，武帝時御史中丞。協少好經籍，博聞強記，釋褐濮陽王文學，累轉太常博士、本郡大中正。成都王穎請為平北司馬，後歷趙王倫相國參軍，長沙王乂驃騎司馬。及東嬴公騰鎮臨漳，以協為長史，轉潁川太守。永嘉初，為河南尹，未拜，避難渡江。元帝以為鎮東軍諮祭酒，轉長史。湣帝即位，徵為御史中丞，例不行。元帝為丞相，以協為左長史。中興建，拜尚書左僕射。于時朝廷草創，憲章未立，朝臣無習舊儀者。協久在中朝，諳練舊事，凡所制度，皆稟於協焉，深為當時所稱許。太興初，遷尚書令，在職數年，加金紫光祿大夫，令如故。
協性剛悍，與物多忤，每崇上抑下，故為王氏所疾。又使酒放肆，侵毀公卿，見者莫不側目。然悉力盡心，志在匡救，帝甚信任之。以奴為兵，取將吏客使轉運，皆協所建也，眾庶怨望之。及王敦構逆，上疏罪協。帝使協出督六軍。既而王師敗績，協與劉隗俱侍帝於太極東除，帝執協、隗手，流涕嗚咽，勸令避禍。協曰：「臣當守死，不敢有貳。」帝曰：「今事逼矣，安可不行！」乃令給協、隗人馬，使自為計。協年老，不堪騎乘，素無恩紀，募從者，皆委之行。至江乘，為人所殺，送首於敦，敦德刁氏，收葬之。帝痛協不免，密捕送協首者而誅之。
敦平後，周顗、戴若思等皆被顯贈，惟協以出奔不在其例。咸康中，協子彝上疏訟之。在位者多以明帝之世褒貶已定，非所得更議，且協不能抗節隕身，乃出奔遇害，不可復其官爵也。丹陽尹殷融議曰：「王敦惡逆，罪不容誅，則協之善亦不容賞。若以忠非良圖，謀事失算，以此為責者，蓋在於譏議之間耳。即凶殘之誅以為國刑，將何以沮勸乎！當敦專逼之時，慶賞威刑專自己出，是以元帝慮深崇本，以協為比，事由國計，蓋不為私。昔孔甯、儀行父從君于昏，楚復其位者，君之黨故也。況協之比君，在於義順。且中興四佐，位為朝首。于時事窮計屈，奉命違寇，非為逃刑。謂宜顯贈，以明忠義。」時庾冰輔政，疑不能決。左光祿大夫蔡謨與冰書曰：
夫爵人者，宜顯其功；罰人者，宜彰其罪，此古今之所慎也。凡小之人猶尚如此，刁令中興上佐，有死難之名，天下不聞其罪，而見其貶，致令刁氏稱冤，此乃為王敦復仇也。內沮忠臣之節，論者惑之。若實有大罪，宜顯其事，令天下知之，明聖朝不貶死難之臣。《春秋》之義，以功補過。過輕功重者，得以加封；功輕過重者，不免誅絕；功足贖罪者無黜。雖先有邪佞之罪，而臨難之日党於其君者，不絕之也。孔甯、儀行父親與靈公淫亂於朝，君殺國滅，由此二臣，而楚尚納之。傳稱有禮不絕其位者，君之黨也。若刁令有罪，重于孔儀，絕之可也。若無此罪，宜見追論。
或謂明帝之世已見寢廢，今不宜復改，吾又以為不然。夫大道宰世，殊塗一致。萬機之事，或異或同，同不相善，異不相譏。故堯抑元凱而舜舉之，堯不為失，舜不為非，何必前世所廢便不宜改乎？漢蕭何之後坐法失侯，文帝不封而景帝封之，後復失侯，武昭二帝不封而宣帝封之。近去元年，車駕釋奠，拜孔子之坐，此亦元明二帝所不行也。又刁令但是明帝所不贈耳，非誅之也。王平子、第五猗皆元帝所誅，而今日所贈，豈以改前為嫌乎！凡處事者，當上合古義，下准今例，然後談者不惑，受罪者無怨耳。案周僕射、戴征西本非王敦唱檄所仇也，事定後乃見害耳；周筵、郭璞等並亦非為主禦難也，自平居見殺耳，皆見褒贈，刁令事義豈輕於此乎？自頃員外散騎尚得追贈，況刁令位亞三司。若先自壽終，不失員外散騎之例也。就不蒙贈，不失以本官殯葬也。此為一人之身，壽終則蒙贈，死難則見絕，豈所以明事君之道，厲為臣之節乎！宜顯評其事，以解天下疑惑之論。
又聞談者亦多謂宜贈。凡事不允當，而得眾助者，若以善柔得眾，而刁令粗剛多怨；若以貴也，刁氏今賤；若以富也，刁氏今貧。人士何故反助寒門而此言之？足下宜察此意。
冰然之。事奏，成帝詔曰：「協情在忠主，而失為臣之道，故令王敦得託名公義，而實肆私忌，遂令社稷受屈，元皇銜恥，致禍之原，豈不有由！若極明國典，則曩刑非重。今正當以協之勤有可書，敦之逆命不可長，故議其事耳。今可復協本位，加之冊祭，以明有忠於君者纖介必顯，雖於貶裁未盡，然或足有勸矣。」於是追贈本官，祭乙太牢。
子 彝
彝字大倫。少遭家難。王敦誅後，彝斬仇人党，以首祭父墓，詣廷尉請罪，朝廷特宥之，由是知名，歷尚書吏部郎、吳國內史，累遷北中郎將、徐兗二州刺史、假節，鎮廣陵，卒於官。
彝子 逵
子逵，字伯道，逵弟暢，字仲遠；次子弘，字叔仁，並歷顯職。隆安中，達為廣州刺史，領平越中郎將、假節；暢為始興相；弘為冀州刺史。兄弟子侄並不拘名行，以貨殖為務，有田萬頃，奴婢數千人，餘資稱是。
桓玄篡位，以逵為西中郎將、豫州刺史，鎮曆陽；暢右衛將軍；弘撫軍桓修司馬。劉裕起義，斬桓修，時暢、弘謀起兵襲裕，裕遣劉毅討之，暢伏誅；弘亡，不知所在。逵在曆陽執劉裕參軍諸葛長民，檻車送于桓玄，至當利而玄敗，送人共破檻出長民，遂趣曆陽。逵棄城而走，為下人所執，斬於石頭。子侄無少長皆死，惟小弟騁被宥，為給事中，尋謀反伏誅，刁氏遂滅。刁氏素殷富，奴客縱橫，固吝山澤，為京口之蠹。裕散其資蓄，今百姓稱力而取之，彌日不盡。時天下饑弊，編戶賴之以濟焉。