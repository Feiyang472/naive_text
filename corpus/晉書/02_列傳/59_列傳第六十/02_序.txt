漢宣帝有言：「百姓所以安其田里而無歎息愁恨之心者，政平訟理也。與我共此者，其唯良二千石乎！」此則長吏之官，實為撫導之本。是以東裏相鄭，西門宰鄴，潁川黃霸，蜀郡文翁，或吏不敢欺，或人懷其惠，或教移齊魯，或政務寬和，斯並惇史播其徽音，良能以為准的。
有晉肇茲王業，光啟霸圖，授方任能，經文緯武。泰始受禪，改物君臨，纂三葉之鴻基，膺百王之大寶，勞心庶績，垂意黎元，申敕守宰之司，婁發憂矜之詔，辭旨懇切，誨諭殷勤，欲使直道正身，抑末敦本。當此時也，可謂農安其業，吏盡其能者歟！而帝寬厚足以君人，明威未能厲俗，政刑以之私謁，賄賂於此公行，結綬者以放濁為通，彈冠者以苟得為貴，流遁忘反，浸以為常。劉毅抗賣官之言，當時以為矯枉，察其風俗，豈虛也哉！爰及惠懷，中州鼎沸，逮于江左，晉政多門，元帝比少康之隆，處仲為梗，海西微昌邑之罪，元子亂常，既權逼是憂，故羈縻成俗。蒞職者為身擇利，銓綜者為人擇官，下僚多英俊之才，勢位必高門之胄，遂使良能之績僅有存焉。雖復茂弘以明允贊經綸，安石以時宗鎮雅俗，然外虞孔熾，內難方殷，而匡救彌縫，方免傾覆，弘風革弊，彼則未遑。今采其政績可稱者，以為《良吏傳》。