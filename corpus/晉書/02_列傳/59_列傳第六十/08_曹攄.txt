曹攄，字顏遠，譙國譙人也。祖肇，魏衛將軍。攄少有孝行，好學善屬文，太尉王衍見而器之，調補臨淄令。縣有寡婦，養姑甚謹。姑以其年少，勸令改適，婦守節不移。姑湣之，密自殺。親党告婦殺姑，官為考鞫，寡婦不勝苦楚，乃自誣。獄當決，適值攄到。攄知其有冤，更加辯究，具得情實，時稱其明。獄有死囚，歲夕，攄行獄，湣之，曰：「卿等不幸致此非所，如何？新歲人情所重，豈不欲暫見家邪？」眾囚皆涕泣曰：「若得暫歸，死無恨也。」攄悉開獄出之，克日令還。掾吏固爭，咸謂不可。攄曰：「此雖小人，義不見負，自為諸君任之。」至日，相率而還，並無違者，一縣嘆服，號曰聖君。入為尚書郎，轉洛陽令，仁惠明斷，百姓懷之。時天大雨雪，宮門夜失行馬，群官檢察，莫知所在。攄使收門士，眾官咸謂不然。攄曰：「宮掖禁嚴，非外人所敢盜，必是門士以燎寒耳。」詰之，果服。以病去官。復為洛陽令。
及齊王冏輔政，攄與左思俱為記室督。冏嘗從容問攄曰：「天子為賊臣所逼，莫有能奮。吾率四海義兵興復王室，今入輔朝廷，匡振時艱，或有勸吾還國，於卿意如何？」攄曰：「蕩平國賊，匡復帝祚，古今人臣之功未有如大王之盛也。然道罔隆而不殺，物無盛而不衰，非唯人事，抑亦天理。竊預下問，敢不盡情。願大王居高慮危，在盈思沖，精選百官，存公屏欲，舉賢進善，務得其才，然後脂車秣馬，高揖歸籓，則上下同慶，攄等幸甚。」冏不納。尋轉中書侍郎。長沙王乂以為驃騎司馬。乂敗，免官。因丁母憂。惠帝末，起為襄城太守。
永嘉二年，高密王簡鎮襄陽，以攄為征南司馬。其年流人王逌等聚眾屯冠軍，寇掠城邑。簡遣參軍崔曠討之，令攄督護曠。曠，奸凶人也，譎攄前戰，期為後繼，既而不至。攄獨與逌戰於酈縣，軍敗死之。故吏及百姓並奔喪會葬，號哭即路，如赴父母焉。