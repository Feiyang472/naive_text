丁紹，字叔倫，譙國人也。少開朗公正，早曆清官，為廣平太守，政平訟理，道化大行。于時河北騷擾，靡有完邑，而廣平一郡四境乂安，是以皆悅其法而從其令。及臨漳被圍，南陽王模窘急，紹率郡兵赴之，模賴以獲全。模感紹恩，生為立碑。遷徐州刺史，士庶戀慕，攀附如歸。未之官，復轉荊州刺史。從車千乘，南渡河至許。時南陽王模為都督，留紹，啟轉為冀州刺史。到鎮，率州兵討破汲桑有功，加甯北將軍、假節、監冀州諸軍事。時境內羯賊為患，紹捕而誅之，號為嚴肅，河北人畏而愛之。紹自以為才足為物雄，當官蒞政，每事克舉，視天下之事若運於掌握，遂慨然有董正四海之志矣。是時王浚盛于幽州，苟晞盛於青州，然紹視二人蔑如也。永嘉三年，暴疾而卒，臨終歎曰：「此乃天亡冀州，豈吾命哉！」懷帝策贈車騎將軍。