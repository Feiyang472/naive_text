車胤，字武子，南平人也。曾祖浚，吳會稽太守。父育，郡主簿。太守王胡之名知人，見胤于童幼之中，謂胤父曰：「此兒當大興卿門，可使專學。」胤恭勤不倦，博學多通。家貧不常得油，夏月則練囊盛數十螢火以照書，以夜繼日焉。及長，風姿美劭，機悟敏速，甚有鄉曲之譽。桓溫在荊州，辟為從事，以辯識義理深重之。引為主簿，稍遷別駕、征西長史，遂顯於朝廷。時惟胤與吳隱之以寒素博學知名於世。又善於賞會，當時每有盛坐而胤不在，皆云：「無車公不樂。」謝安遊集之日，輒開筵待之。
甯康初，以胤為中書侍郎、關內侯。孝武帝嘗講《孝經》，僕射謝安侍坐，尚書陸納侍講，侍中卞眈執讀，黃門侍郎謝石、吏部郎袁宏執經，胤與丹陽尹王混擿句，時論榮之。累遷侍中。太元中，增置太學生百人，以胤領國子博士。其後年，議郊廟明堂之事，胤以「明堂之制既甚難詳，且樂主於和，禮主於敬，故質文不同，音器亦殊。既茅茨廣廈不一其度，何必守其形範而不弘本順時乎！九服咸寧，四野無塵，然後明堂辟雍可光而修之。」時從其議。又遷驃騎長史、太常，進爵臨湘侯，以疾去職。俄為護軍將軍。時王國寶諂于會稽王道子，諷八坐啟以道子為丞相，加殊禮。胤曰：「此乃成王所以尊周公也。今主上當陽，非成王之地，相王在位，豈得為周公乎！望實二三，並不宜爾，必大忤上意。」乃稱疾不署其事。疏奏，帝大怒，而甚嘉胤。
隆安初，為吳興太守，秩中二千石，辭疾不拜。加輔國將軍、丹陽尹。頃之，遷吏部尚書。元顯有過，胤與江績密言于道子，將奏之，事泄，元顯逼令自裁。俄而胤卒，朝廷傷之。