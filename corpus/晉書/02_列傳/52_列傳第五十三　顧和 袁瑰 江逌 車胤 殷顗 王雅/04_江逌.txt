江逌，字道載，陳留圉人也。曾祖蕤，譙郡太守。祖允，蕪湖令。父濟，安東參軍。逌少孤，與從弟灌共居，甚相友悌，由是獲當時之譽。避蘇峻之亂，屏居臨海，絕棄人事，翦茅結宇，耽玩載籍，有終焉之志。本州辟從事，除佐著作郎，並不就。征北將軍蔡謨命為參軍，何充復引為驃騎功曹。以家貧，求試守，為太末令。縣界深山中，有亡命數百家，恃險為阻，前後守宰莫能平。逌到官，召其魁帥，厚加撫接，諭以禍福，旬月之間，繈負而至，朝廷嘉之。州檄為治中，轉別駕，遷吳令。
中軍將軍殷浩將謀北伐，請為諮議參軍。浩甚重之，遷長史。浩方修復洛陽，經營荒梗，逌為上佐，甚有匡弼之益，軍中書檄皆以委逌。時羌及丁零叛，浩軍震懼。姚襄去浩十里結營以逼浩，浩令逌擊之。逌進兵至襄營，謂將校曰：「今兵非不精，而衆少於羌，且其塹柵甚固，難與校力，吾當以計破之。」乃取數百雞以長繩連之，繫火於足。群雞駭散，飛集襄營。襄營火發，其亂，隨而擊之，襄遂小敗。及桓溫奏廢浩佐吏，遂免。頃之，除中書郎。升平中，遷吏部郎，長兼侍中。
穆帝將修後池，起閣道，逌上疏曰：
臣聞王者處萬乘之極，享富有之大，必顯明制度以表崇高，盛其文物以殊貴賤。建靈台，浚辟雍，立宮館，設苑囿，所以弘於皇之尊，彰臨下之義。前聖創其禮，後代遵其矩，當代之君咸營斯事。周宣興百堵之作，《鴻雁》歌安宅之歡；魯僖修泮水之營，采芹有思樂之頌。蓋上之有為非予欲是盈，下之奉上不以劬勞為勤，此自古之令典，軌儀之大式也。
夫理無常然，三正相詭，司牧之體，與世而移。致飾則素，故《賁》返於《剝》；有大必盈，則受之以《謙》。損上益下，順兆庶之悅；享以二簋，用至約之義。是以唐虞流化于茅茨，夏禹垂美於卑室。過儉之陋，非中庸之制，然三聖行之以致至道。漢高祖當營建之始，怒宮庫之壯；孝文處既富之世，愛十家之產，亦以播惠當時，著稱來葉。
今者二虜未殄，神州荒蕪，舉江左之衆，經略艱難，漕揚越之粟，北饋河洛，兵不獲戢，運戍悠遠，倉庫內罄，百姓力竭。加春夏以來，水旱為害，遠近之收普減常年，財傷人困，大役未已，軍國之用無所取給。方之往代，豐弊相懸，損之又損，實在今日。伏惟陛下聖質天縱，凝曠清虛，闡日新之盛，茂欽明之量，無欲體于自然，沖素刑乎萬國。《韶》既盡美，則必盡善。宜養以玄虛，守以無為，登覽不以臺觀。游豫不以苑沼，偃息畢于仁義，馳騁極於六藝，觀巍巍之隆，鑒二代之文，仰味羲農，俯尋周孔。其為逍遙，足以尊道德之輔，親搢紳之秀。疇咨以時，顧問不倦，獻替諷諫，日月而聞，則庶績惟凝，六合咸熙，中興之盛邁于殷宗，休嘉之慶流乎無窮。昔漢起德陽，鐘離抗言；魏營宮殿，陳群正辭。臣雖才非若人，然職忝近侍，言不足采，而義在以聞。
帝嘉其言而止。復領本州大中正。升平末，遷太常，逌累讓，不許。
穆帝崩，山陵將用寶器，諫曰：「以宣皇顧命終制，山陵不設明器，以貽後則。景帝奉遵遺制。逮文明皇后崩，武皇帝亦亦承前制，無所施設，惟脯Я之奠，瓦器而已。昔康皇帝玄宮始用寶劍金舄，此蓋太妃罔已之情，實違先旨累世之法。今外欲以為故事，臣請述先旨，停此二物。」書奏，從之。
哀帝以天文失度，欲依《尚書》洪祀之制，於太極前殿親執虔肅，冀以免咎，使太常集博士草其制。逌上疏諫曰：
臣尋《史》《漢》舊事，《藝文志》劉向《五行傳》，洪祀出於其中。然自前代以來，莫有用者。又其文惟說為祀，而不載儀注。此蓋久遠不行之事，非常人所參校。案《漢儀》，天子所親之祠，惟宗廟而已。祭天于雲陽，祭地于汾陰，在於別宮遙拜，不詣壇所。其餘群祀之所，必在幽靜，是以圓丘方澤列於郊野。今若於承明之庭，正殿之前，設群神之坐，行躬親之禮，准之舊典，有乖常式。
臣聞妖眚之發，所以鑒悟時主，故夤畏上通，則宋災退度；德禮增修，則殷道以隆。此往代之成驗，不易之定理。頃者星辰頗有變異，陛下祗戒之誠達於天人，在予之懼，忘寢與食，仰虔玄象，俯疑庶政，嘉祥之應，實在今日。而猶乾乾夕惕，思廣茲道，誠實聖懷殷勤之至。然洪祀有書無儀，不行於世，詢訪時學，莫識其禮。且其文曰：「洪祀，大祀也。陽曰神，陰曰靈。舉國相率而行祀，順四時之序，無令過差。」今案文而言，皆漫而無適，不可得詳。若不詳而修，其失不小。
帝不納，逌又上疏曰：
臣謹更思尋，參之時事。今強戎據于關雍，桀狄縱於河朔，封豕四逸，虔劉神州，長旌不卷，鉦鼓日戒，兵疲人困，歲無休已。人事弊於下，則七曜錯於上，災沴之作，固其宜然。又頃者以來，無乃大異。彼月之蝕，義見詩人，星辰莫同，載於《五行》，故《洪範》不以為沴。
陛下今以晷度之失同之六沴，引其輕變方之重眚，求己篤于禹湯，憂勤逾乎日昃，將修大祀，以禮神祇。傳曰：「外順天地時氣而祭其鬼神。」然則神必有號，祀必有義。案洪祀之文，惟神靈大略而無所祭之名，稱舉國行祀而無貴賤之阻，有赤黍之盛而無牲醴之奠，儀法所用，闕略非一。若率文而行，則舉義皆閡；有所施補，則不統其源。漢侍中盧植，時之達學，愛法不究，則不敢厝心。誠以五行深遠，神道幽昧，探賾之求難以常思，錯綜之理不可一數。臣非至精，孰能與此！
帝猶敕撰定，逌又陳古義，帝乃止。逌在職多所匡諫。著《阮籍序贊》、《逸士箴》及詩賦奏議數十篇行於世。病卒，時年五十八。子蔚，吳興太守。
從弟灌
灌字道群。父瞢，尚書郎。灌少知名，才識亞於逌。州辟主簿，舉秀才，為治中，轉別駕，歷司徒屬、北中郎中長史，領晉陵太守。簡文帝引為撫軍從事中郎，後遷吏部郎。時謝奕為尚書，銓敘不允，灌每執正不從，奕托以他事免之，受黜無怨色。頃之，簡文帝又以為撫軍司馬，甚相賓禮。遷御史中丞，轉吳興太守。灌性方正，視權貴蔑如也，為大司馬桓溫所惡。溫欲中傷之，徵拜侍中，以在郡時公事有失，追免之。後為秘書監，尋復解職。時溫方執權，朝廷希旨，故灌積年不調。溫末年，以為諮議參軍。會溫薨，遷尚書、中護軍，復出為吳郡太守，加秩中二千石，未拜，卒。子績。
灌子績
績字仲元，有志氣，除秘書郎。以父與謝氏不穆，故謝安之世辟召無所從，論者多之。安薨，始為會稽王道子驃騎主簿，多所規諫。歷諮議參軍，出為南郡相。會荊州刺史殷仲堪舉兵以應王恭，仲堪要績與南蠻校尉殷顗同行，並不從。仲堪等屢以為言，績終不為之屈。顗慮績及禍，乃于仲堪坐和解之。績曰：「大丈夫何至以死相脅！江仲元行年六十，但未知獲死所耳。」一坐為之懼。仲堪憚其堅正，以楊佺期代之。朝廷聞而征績為御史中丞，奏劾無所屈撓。會稽世子元顯專政，夜開六門，績密啟會稽王道子，欲以奏聞，道子不許。車胤亦曰：「元顯驕縱，宜禁制之。」道子默然。元顯聞而謂衆曰：「江績、車胤間我父子。」遣人密讓之。俄而績卒，朝野悼之。