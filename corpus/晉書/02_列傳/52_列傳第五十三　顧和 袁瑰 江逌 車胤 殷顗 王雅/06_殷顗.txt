殷顗，字伯通，陳郡人也。祖融，太常卿。父康，吳興太守。顗性通率，有才氣，少與從弟仲堪俱知名。太元中，以中書郎擢為南蠻校尉。蒞職清明，政績肅舉。及仲堪得王恭書，將興兵內伐，告顗，欲同舉。顗不平之，曰：「夫人臣之義，慎保所守。朝廷是非，宰輔之務，豈籓屏之所圖也。晉陽之事，宜所不豫。」仲堪要之轉切，顗怒曰：「吾進不敢同，退不敢異。」仲堪以為恨。猶密諫仲堪，辭甚切至。仲堪既貴，素情亦殊，而志望無厭，謂顗言為非。顗見江績亦以正直為仲堪所斥，知仲堪當逐異己，樹置所親，因出行散，托疾不還。仲堪聞其病，出省之，謂顗曰：「兄病殊為可憂。」顗曰：「我病不過身死，但汝病在滅門，幸熟為慮，勿以我為念也。」仲堪不從，卒與楊佺期、桓玄同下。顗遂以憂卒。隆安中，詔曰：「故南蠻校尉殷顗忠績未融，奄焉隕喪，可贈冠軍將軍。」弟仲文、叔獻別有傳。