顧和，字君孝，侍中衆之族子也。曾祖容，吳荊州刺史。祖相，臨海太守。和二歲喪父，總角便有清操，族叔榮雅重之，曰：「此吾家麒麟，興吾宗者，必此子也。」時宗人球亦有令聞，為州別駕，榮謂之曰：「卿速步，君孝超卿矣！」
王導為揚州，辟從事。月旦當朝，未入，停車門外。周顗遇之，和方擇虱，夷然不動。顗既過，顧指和心曰：「此中何所有？」和徐應曰：「此中最是難測地。」顗入，謂導曰：「卿州吏中有一令僕才。」導亦以為然。和嘗詣導，導小極，對之疲睡。和欲叩會之，因謂同坐曰：「昔每聞族叔元公道葉贊中宗，保全江表。體小不安，令人喘息。」導覺之，謂和曰：「卿珪璋特達，機警有鋒，不徒東南之美，實為海內之俊。」由是遂知名。既而導遣八部從事之部，和為下傳還，同時俱見，諸從事各言二千石官長得失，和獨無言。導問和：「卿何所聞？」答曰：「明公作輔，寧使網漏吞舟，何緣采聽風聞，以察察為政。」導咨嗟稱善。
累遷司徒左曹掾。時東海王沖為長水校尉，妙選僚屬，以沛國劉耽為司馬，和為主簿。永昌初，除司徒掾。太甯初，王敦請為主簿，遷太子舍人、車騎參軍、護軍長史。王導為揚州，請為別駕，所歷皆著稱。遷散騎侍郎、尚書吏部。司空郗鑒請為長史，領晉陵太守。咸康初，拜御史中丞，劾奏尚書左丞戴抗髒汙百萬，付法議罪，並免尚書傅玩、郎劉傭官，百僚憚之。遷侍中。初，中興東遷，舊章多闕，而冕旒飾以翡翠珊瑚及雜珠等。和奏：「舊冕十有二旒，皆用玉珠，今用雜珠等，非禮。若不能用玉，可用白旋珠。」成帝於是始下太常改之。先是，帝以保母周氏有阿保之勞，欲假其名號，內外皆奉詔。和獨上疏以為「周保佑聖躬，不遺其勳，第舍供給擬于戚屬，恩澤所加已為過隆。若假名號，記籍未見明比，惟漢靈帝以乳母趙嬈為平氏君，此末代之私恩，非先代之令典。且君舉必書，將軌物垂則。書而不法，後嗣何觀！」帝從之。轉吏部尚書，頻徙領軍將軍、太常卿、國子祭酒。
康帝即位，將祀南北郊，和議以為車駕宜親行。帝從之，皆躬親行禮。遷尚書僕射，以母老固辭，詔書敕喻，物聽暮出朝還，其見優遇如此。尋朝議以端右之副不宜處外，更拜銀青光祿大夫，領國子祭酒。頃之，母憂去職，居喪以孝聞。既練，衛將軍褚裒上疏薦和，起為尚書令，遣散騎郎喻旨。和每見逼促，輒號咷慟絕，謂所親曰：「古人或有釋其憂服以祗王命，蓋以才足干時，故不得不體國徇義。吾在常日猶不如人，況今中心荒亂，將何以補於萬分，只足以示輕忘孝道，貽素冠之義耳。」帝又下詔曰：「百揆務殷，端右總要，而曠職經久，甚以悒然。昔先朝政道休明，中夏隆盛，山賈諸公皆釋服從時，不獲遂其情禮。況今日艱難百王之弊，尚書令禮已過祥練，豈得聽不赴急疾而遂罔極之情乎！」和表疏十餘上，遂不起，服闋，然後視職。
時南中郎將謝尚領宣城內史，收涇令陳幹殺之，有司以尚違法糾黜，詔原之。和重奏曰：「尚先劾奸髒罪，入甲戍赦，聽自首減死。而尚近表雲幹包藏奸猾，輒收行刑。幹事狀自郡，非犯軍戎，不由都督。案尚蒙親賢之舉，荷文武之任，不能為國惜體，平心聽斷，內挾小憾，肆其威虐，遠近怪愕，莫不解體。尚忝外屬，宥之有典，至於下吏，宜正刑辟。」尚，皇太后舅，故寢其奏。時汝南王統、江夏公衛崇並為庶母制服三年，和乃奏曰：「禮所以軌物成教，故有國家者莫不崇正明本，以一其統，斯人倫之紀，不二之道也。為人後者，降其所出，奪天屬之性，顯至公之義，降殺節文，著于周典。案汝南王統為庶母居廬服重，江夏公衛崇本由疏屬，開國之緒，近喪所生，復行重制，違冒禮度，肆其私情。閭閻許其過厚，談者莫以為非，則政道陵遲由乎禮廢，憲章頹替始于容違。若弗糾正，無以齊物。皆可下太常奪服。若不祗王命，應加貶黜。」詔從之。和居任多所獻納，雖權臣不苟阿撓。
永和七年，以疾篤辭位，拜左光祿大夫、儀同三司，加散騎常侍，尚書令如故。其年卒，年六十四。追贈侍中、司空，諡曰穆。
子淳，歷尚書吏部郎、給事黃門侍郎、左衛將軍。