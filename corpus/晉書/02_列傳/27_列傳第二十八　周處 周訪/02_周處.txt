周處，字子隱，義興陽羨人也。父魴，呉鄱陽太守。處少孤，未弱冠，膂力絶人，好馳騁田獵，不修細行，縱情肆欲，州曲患之。處自知爲人所惡，乃慨然有改勵之志，謂父老曰：「今時和歳豐，何苦而不樂耶？」父老歎曰：「三害未除，何樂之有！」處曰：「何謂也？」答曰：「南山白額猛獸，長橋下蛟，並子爲三矣。」處曰：「若此爲患，吾能除之。」父老曰：「子若除之，則一郡之大慶，非徒去害而已。」處乃入山射殺猛獸，因投水搏蛟，蛟或沈或浮，行數十里，而處與之俱，經三日三夜，人謂死，皆相慶賀。處果殺蛟而反，聞鄕里相慶，始知人患己之甚，乃入呉尋二陸。時機不在，見雲，具以情告，曰：「欲自修而年已蹉跎，恐將無及。」雲曰：「古人貴朝聞夕改，君前途尚可，且患志之不立，何憂名之不彰！」處遂勵志好學，有文思，志存義烈，言必忠信克己。期年，州府交辟。仕呉爲東觀左丞。孫皓末，爲無難督。及呉平，王渾登建鄴宮釃酒，既酣，謂呉人曰：「諸君亡國之餘，得無戚乎？」處對曰：「漢末分崩，三國鼎立，魏滅於前，呉亡於後，亡國之戚，豈惟一人！」渾有慚色。
入洛，稍遷新平太守。撫和戎狄，叛羌歸附，雍土美之。轉廣漢太守。郡多滯訟，有經三十年而不決者，處詳其枉直，一朝決遣。以母老罷歸。尋除楚內史，未之官，徵拜散騎常侍。處曰：「古人辭大不辭小。」乃先之楚。而郡既經喪亂，新舊雜居，風俗未一，處敦以教義，又檢屍骸無主及白骨在野收葬之，然始就征，遠近稱歎。
及居近侍，多所規諷。遷御史中丞，凡所糾劾，不避寵戚。梁王肜違法，處深文案之。及氐人齊萬年反，朝臣惡處強直，皆曰：「處，呉之名將子也，忠烈果毅。」乃使隸夏侯駿西征。伏波將軍孫秀知其將死，謂之曰：「卿有老母，可以此辭也。」處曰：「忠孝之道，安得兩全！既辭親事君，父母復安得而子乎？今日是我死所也。」萬年聞之，曰：「周府君昔臨新平，我知其爲人，才兼文武，若專斷而來，不可當也。如受制於人，此成擒耳。」既而梁王肜爲征西大將軍、都督關中諸軍事。處知肜不平，必當陷己，自以人臣盡節，不宜辭憚，乃悲慨即路，志不生還。中書令陳准知肜將逞宿憾，乃言於朝曰：「駿及梁王皆是貴戚，非將率之才，進不求名，退不畏咎。周處呉人，忠勇果勁，有怨無援，將必喪身。宜詔孟觀以精兵萬人，爲處前鋒，必能殄寇。不然，肜當使處先驅，其敗必也。」朝廷不從。時賊屯梁山，有眾七萬，而駿逼處以五千兵擊之。處曰：「軍無後繼，必至覆敗，雖在亡身，爲國取恥。」肜復命處進討，乃與振威將軍盧播、雍州刺史解系攻萬年於六陌。將戰，處軍人未食，肜促令速進，而絶其後繼。處知必敗，賦詩曰：「去去世事已，策馬觀西戎。藜藿甘粱黍，期之克令終。」言畢而戰，自旦及暮，斬首萬計。弦絶矢盡，播、系不救。左右勸退，處按劍曰：「此是吾效節授命之日，何退之爲！且古者良將受命，鑿凶門以出，蓋有進無退也。今諸軍負信，勢必不振。我爲大臣，以身徇國，不亦可乎！」遂力戰而沒。追贈平西將軍，賜錢百萬，葬地一頃，京城地五十畝爲第，又賜王家近田五頃。詔曰：「處母年老，加以遠人，朕毎湣念，給其醫藥酒米，賜以終年。」
處著《默語》三十篇及《風土記》，並撰集《呉書》。時潘岳奉詔作《關中詩》曰：「周徇師令，身膏齊斧。人之雲亡，貞節克舉。」又西戎校尉閻纘亦上詩云：「周全其節，令問不已。身雖云沒，書名良史。」及元帝爲晉王，將加處策諡，太常賀循議曰：「處履德清方，才量高出；曆守四郡，安人立政；入司百僚，貞節不撓；在戎致身，見危授命：此皆忠賢之茂實，烈士之遠節。案諡法執德不回曰孝。」遂以諡焉。有三子：玘、靖、劄。靖早卒，玘、劄並知名。
處長子 玘
玘字宣佩。強毅沈斷有父風，而文學不及。閉門潔己，不妄交遊，士友咸望風敬憚焉，故名重一方。弱冠，州郡命，不就。刺史初到，召爲別駕從事，虛己備禮，方始應命。累薦名宰府，舉秀才，除議郎。
太安初，妖賊張昌、丘沈等聚眾於江夏，百姓從之如歸。惠帝使監軍華宏討之，敗於障山。昌等浸盛，殺平南將軍羊伊，鎮南大將軍、新野王歆等，所在覆沒。昌別率封雲攻徐州，石冰攻揚州，刺史陳徽出奔，冰遂略有揚土。玘密欲討冰，潛結前南平內史王矩，共推呉興太守顧秘都督揚州九郡軍事，及江東人士同起義兵，斬冰所置呉興太守區山及諸長史。冰遣其將羌毒領數萬人距玘，玘臨陣斬毒。時右將軍陳敏自廣陵率眾助圮，斬冰別率趙驡於蕪湖，因與玘俱前攻冰於建康。冰北走投封雲，雲司馬張統斬雲、冰以降，徐、揚並平。玘不言功賞，散眾還家。
陳敏反於揚州，以圮爲安豐太守，加四品將軍。玘稱疾不行，密遣使告鎮東將軍劉准，令發兵臨江，己爲內應，翦發爲信。准在壽春，遣督護衡彥率眾而東。時敏弟昶爲廣武將軍、曆陽內史，以呉興錢廣爲司馬。玘密諷廣殺昶。玘與顧榮、甘卓等以兵攻敏，敏眾奔潰，單馬北走，獲之於江乘界，斬之於建康，夷三族。東海王越聞其名，召爲參軍。詔補尚書郎、散騎郎，並不行。元帝初鎮江左，以玘爲倉曹屬。
初，呉興人錢璯亦起義兵討陳敏，越命爲建武將軍，使率其屬會於京都。璯至廣陵，聞劉聰逼洛陽，畏懦不敢進。帝促以軍期，璯乃謀反。時王敦遷尚書，當應徵與璯俱西。璯陰欲殺敦，藉以舉事，敦聞之，奔告帝。璯遂殺度支校尉陳豐，焚燒邸閣，自號平西大將軍、八州都督，劫孫皓子充，立爲呉王，既而殺之。來寇圮縣。帝遣將軍郭逸、郡尉宋典等討之，並以兵少未敢前。玘復率合鄕里義眾，與逸等俱進，討璯，斬之，傳首於建康。
玘三定江南，開復王略，帝嘉其勳，以玘行建威將軍、呉興太守，封烏程縣侯。呉興寇亂之後，百姓饑饉，盜賊公行，玘甚有威惠，百姓敬愛之，期年之間，境內寧謐。帝以圮頻興義兵，勳誠並茂，乃以陽羨及長城之西鄕、丹陽之永世別爲義興郡，以彰其功焉。
玘宗族強盛，人情所歸，帝疑憚之。於時中州人士佐佑王業，而圮自以爲不得調，內懷怨望，復爲刁協輕之，恥恚愈甚。時鎮東將軍祭酒東萊王恢亦爲周凱所侮，乃與圮陰謀誅諸執政，推玘及戴若思與諸南士共奉帝以經緯世事。先是，流人帥夏鐵等寓於淮、泗，恢陰書與鐵，令起兵，己當與玘以三呉應之。建興初，鐵已聚眾數百人，臨淮太守蔡豹斬鐵以聞。恢聞鐵死，懼罪，奔於玘，玘殺之，埋於豕牢。帝聞而秘之，召玘爲鎮東司馬，未到，復改授建武將軍、南郡太守。圮既南行，至蕪湖，又下令曰：「玘奕世忠烈，義誠顯著，孤所欽喜。今以爲軍諮祭酒，將軍如故，進爵爲公，祿秩僚屬一同開國之例。」玘忿於回易，又知其謀泄，遂憂憤發背而卒，時年五十六。將卒，謂之勰曰：「殺我者諸傖子，能復之，乃吾子也。」呉人謂中州人曰「傖」，故云耳。贈輔國將軍，諡曰忠烈。子勰嗣。
勰字彥和。常緘父言。時中國亡官失守之士避亂來者，多居顯位，駕御呉人，呉人頗怨。勰因之欲起兵，潛結呉興郡功曹徐馥。馥家有部曲，勰使馥矯稱叔父劄命以合眾，豪俠樂亂者翕然附之，以討王導、刁協爲名。孫皓族人弼亦起兵於廣德以應之。馥殺呉興太守袁琇，有眾數千，將奉劄爲主。時劄以疾歸家，聞而大驚，乃告亂於義興太守孔侃。勰知劄不同，不敢發兵。馥黨懼，攻馥，殺之。孫弼眾亦潰，宣城太守陶猷滅之。元帝以周氏奕世豪望，呉人所宗，故不窮治，撫之如舊。勰爲劄所責，失志歸家，淫侈縱恣，毎謂人曰：「人生幾時，但當快意耳。」終於臨淮太守。
勰弟彝，少知名，元帝辟爲丞相掾，早亡。
處幼子 劄
劄字宣季。性矜險好利，外方內荏，少以豪右自處，州郡辟命皆不就。察孝廉，除郎中、大司馬齊王冏參軍。出補句容令，遷呉國上軍將軍。辟東海王越參軍，不就。以討錢璯功，賜爵漳浦亭侯。元帝爲丞相，表劄爲甯遠將軍、曆陽內史，不之職，轉從事中郎。徐馥平，以劄爲奮武將軍、呉興內史，録前後功，改封東遷縣侯，進號征虜將軍、臨揚州江北軍事、東中郎將，鎮塗中，未之職，轉右將軍、都督石頭水陸軍事。劄腳疾，不堪拜，固讓經年，有司彈奏，不得已乃視職。加散騎常侍。
王敦舉兵攻石頭，劄開門應敦，故王師敗績。敦轉劄爲光祿勳，尋補尚書。頃之，遷右將軍、會稽內史。時劄兄靖子懋晉陵太守、清流亭侯，懋弟筵征虜將軍，呉興內史，筵弟贊大將軍從事中郎、武康縣侯，贊弟縉太子文學、都鄕侯，次兄子勰臨淮太守、烏程公。劄一門五侯，並居列位，呉士貴盛，莫與爲比，王敦深忌之。後筵喪母，送者千數，敦益憚焉。及敦疾，錢風以周氏宗強，與沈充權勢相侔，欲自托於充，謀滅周氏，使充得專威揚土，乃説敦曰：「夫有國者患於強逼，自古釁難恆必由之。今江東之豪莫強周、沈，公萬世之後，二族必不靜矣。周強而多俊才，宜先爲之所，後嗣可安，國家可保耳。」敦納之。時有道士李脫者，妖術惑眾，自言八百歳，故號李八百。自中州至建鄴，以鬼道療病，又署人官位，時人多信事之。弟子李弘養徒灊山，云應讖當王。故敦使廬江太守李恆告劄及其諸兄子與脫謀圖不軌。時筵爲敦諮議參軍，即營中殺筵及脫、弘，又遣參軍賀鸞就沈充盡掩殺劄兄弟子，既而進軍會稽，襲劄。劄先不知，卒聞兵至，率麾下數百人出距之，兵散見殺。劄性貪財好色，惟以業產爲務。兵至之日，庫中有精杖，外白以配兵，劄猶惜不與，以弊者給之，其鄙吝如此，故士卒莫爲之用。
及敦死，劄、莚故吏並詣闕訟周氏之冤，宜加贈諡。事下八坐，尚書卞壺議以「劄石頭之役開門延寇遂使賊敦恣亂，劄之責也。追贈意所未安。懋、筵兄弟宜復本位。」司徒王導議以「劄在石頭，忠存社稷，義在亡身。至於往年之事，自臣等有識以上，與劄情豈有異！此言實貫於聖鑒，論者見奸逆既彰，便欲征往年已有不臣之漸。即復使爾，要當時眾所未悟。既悟其奸萌，劄與臣等便以身許國，死而後已，劄亦尋取梟夷。朝廷檄命既下，大事既定，便正以爲逆黨。邪正失所，進退無據，誠國體所宜深惜。臣謂宜與周顗、戴若思等同例。」尚書令希鑒議曰：「夫褒貶臧否，宜令體明例通。今周、戴以死節復位，周劄以開門同例，事異賞均，意所疑惑。如司徒議，謂往年之事自有識以上皆與劄不異，此爲邪正坦然有在。昔宋文失禮，華樂荷不臣之罰；齊靈嬖孽，高厚有從昏之戮。以古況今，譙王、周、戴宜受若此之責，何加贈復位之有乎！今據已顯復，則劄宜貶責明矣。」導重議曰：「省令君議，必劄之開門與譙王、周、戴異。今劄開門，直出風言，竟實事邪？便以風言定褒貶，意莫若原情考征也。論者謂劄知隗、協亂政，信敦匡救，苟匡救信，奸佞除，即所謂流四凶族以隆人主巍巍之功耳。如此，劄所以忠於社稷也。後敦悖謬出所不圖，劄亦闔門不同，以此滅族，是其死於爲義也。夫信敦當時之匡救，不圖將來之大逆，惡隗、協之亂政，不失爲臣之貞節者，於時朝士豈惟周、劄邪！若盡謂不忠，懼有誣乎譙王、周、戴。各以死衞國，斯亦人臣之節也。但所見有同異，然期之於必忠，故宜申明耳。即如今君議，宋華、齊高其在隗、協矣。昔子糾之難，召忽死之，管仲不死。若以死爲賢，則管仲當貶；若以不死爲賢，則召忽死爲失。先典何以兩通之？明爲忠之情同也。死雖是忠之一目，亦不必爲忠皆當死也。漢祖遺約，非劉氏不王，非功臣不侯，違命天下共誅之。後呂後王諸呂，周勃從之，王陵廷爭，可不謂忠乎？周勃誅呂尊文，安漢社稷，忠莫尚焉，則王陵又何足言，而前史兩爲美談。固知死與不死，爭與不爭，苟原情盡意，不可定於一概也。且劄闔棺定諡，違逆黨順，受戮凶邪，不負忠義明矣。」鑒又駁不同，而朝廷竟從導議，追贈劄衞尉，遣使者祠以少牢。
劄長子澹，太宰府掾。次子稚，察孝廉，不行。
筵卓犖有才幹，拜征虜將軍、呉興太守，遷黃門侍郎。徐馥之役，筵族兄續亦聚眾應之。元帝議欲討之，王導以爲「兵少則不足制寇，多遣則根本空虛。黃門侍郎周筵忠烈至到，爲一郡所敬。意謂直遣筵，足能殺續」。於是詔以力士百人給筵，使輕騎還陽羨。筵即日取道，晝夜兼行。既至郡，將入，遇續於門，筵謂續曰：「宜與君共詣孔府君，有所論。」續不肯入，筵逼牽與俱。坐定，筵謂太守孔侃曰：「府君何以置賊在坐？」續衣裏帶小刀，便操刃逼筵，筵叱郡傳教呉曾：「何不舉手！」曾有膽力，便以刀環築續，殺之。筵因欲誅勰，劄拒不許，委罪於從兄邵，誅之。筵不歸家省母，遂長驅而去，母狼狽追之。其忠公如此。
遷太子右衞率。及王敦作難，加冠軍將軍、都督會稽、呉興、義興、晉陵、東陽軍事，率水軍三千人討沈充，未發而王師敗績。筵聞劄開城納敦，憤吒慷慨形於辭色。尋遇害。敦平後，與劄同被復官。
初，筵於姑孰立屋五間，而六梁一時躍出墮地，衡獨立柱頭零節之上，甚危，雖以人功，不能然也。後竟覆族。
筵弟縉，少無行檢，嘗在建康、烏衣道中逢孔氏婢，時與同僚二人共載，便令左右捉婢上車，其強暴若此。