周訪，字士達，本汝南安城人也。漢末避地江南，至訪四世。呉平，因家廬江尋陽焉。祖纂，呉威遠將軍。父敏，左中郎將。訪少沈毅，謙而能讓，果於斷割，周窮振乏，家無餘財。爲縣功曹，時陶侃爲散吏，訪薦爲主簿，相與結友，以女妻侃子瞻。訪察孝廉，除郎中、上甲令，皆不之官。鄕人盜訪牛於塚間殺之，訪得之，密埋其肉，不使人知。
及元帝渡江，命參鎮東軍事。時有與訪同姓名者，罪當死，吏誤收訪，訪奮擊收者，數十人皆散走，而自歸於帝，帝不之罪。尋以爲揚烈將軍，領兵一千二百，屯尋陽鄂陵，與甘卓、趙誘討華軼。所統厲武將軍丁乾與軼所統武昌太守馮逸交通，訪收斬之。逸來攻訪，訪率眾擊破之。逸遁保柴桑，訪乘勝進討。軼遣其党王約、傅劄等萬餘人助逸，大戰於湓口，約等又敗。訪與甘卓等會於彭澤，與軼水軍將硃矩等戰，又敗之。軼將周廣燒城以應訪，軼眾潰，訪執軼，斬之，遂平江州。
帝以訪爲振武將軍、尋陽太守，加鼓吹、曲蓋。復命訪與諸軍共征杜弢。弢作桔槔打官軍船艦，訪作長岐棖以距之，桔槔不得爲害。而賊從青草湖密抄官軍，又遣其將張彥陷豫章，焚燒城邑。王敦時鎮湓口，遣督護繆蕤、李恆受訪節度，共擊彥。蕤於豫章、石頭，與彥交戰，彥軍退走，訪率悵下將李午等追彥，破之，臨陣斬彥。時訪爲流矢所中，折前兩齒，形色不變。及暮，訪與賊隔水，賊眾數倍，自知力不能敵，乃密遣人如樵采者而出，於是結陣鳴鼓而來，大呼曰：「左軍至！」士卒皆稱萬歳。至夜，令軍中多布火而食，賊謂官軍益至，未曉而退。訪謂諸將曰：「賊必引退，然終知我無救軍，當還掩人，宜促渡水北。」既渡，斷橋訖，而賊果至，隔水不得進，於是遂歸湘州。訪復以舟師造湘城，軍達富口，而弢遣杜弘出海昏。時湓口騷動，訪歩上柴桑，偷渡，與賊戰，斬首數百。賊退保廬陵，訪追擊敗之，賊嬰城處自守。尋而軍糧爲賊所掠，退住巴丘。糧廩既至，復圍弘於廬陵。弘大擲寶物於城外，軍人競拾之，弘因陣亂突圍而出。訪率軍追之，獲鞍馬鎧杖不可勝數。弘入南康，太守將率兵逆擊，又破之，奔於臨賀。帝又進訪龍驤將軍。王敦表爲豫章太守。加征討都督，賜爵尋陽縣侯。
時梁州刺史張光卒，湣帝以侍中第五猗爲征南大將軍，監荊、梁、益、寧四州，出自武關。賊率杜曾、摯瞻、胡混等並迎猗，奉之，聚兵數萬，破陶侃於石城，攻平南將軍荀崧於宛，不克，引兵向江陵。王敦以從弟暠爲荊州刺史，令督護征虜將軍趙誘、襄陽太守硃軌、陵江將軍黃峻等討曾，而大敗於女觀湖，誘、軌並遇害。曾遂逐暠，徑造沔口，大爲寇害，威震江、沔。元帝命訪擊之。訪有眾八千，進至沌陽。曾等銳氣甚盛，訪曰：「先人有奪人之心，軍之善謀也。」使將軍李恆督左甄，許朝督右甄，訪自領中軍，高張旗幟。曾果畏訪，先攻左右甄。曾勇冠三軍，訪甚惡之，自於陣後射雉以安眾心。令其眾曰：「一甄敗，鳴三鼓；兩甄敗，鳴六鼓。」趙胤領其父余兵屬左甄，力戰，敗而復合。胤馳馬告訪，訪怒，叱令更進。胤號哭還戰，自旦至申，兩甄皆敗。訪聞鼓音，選精銳八百人，自行酒飲之，敕不得妄動，聞鼓音乃進。賊未至三十歩，訪親鳴鼓，將士皆騰躍奔赴，曾遂大潰，殺千餘人。訪夜追之，諸將請待明日，訪曰：「曾驍勇能戰，向之敗也，彼勞我逸，是以克之。宜及其衰乘之，可滅。」鼓行而進，遂定漢、沔。曾等走固武當。訪以功遷南中郎將、督梁州諸軍、梁州刺史，屯襄陽。訪謂其僚佐曰：「昔城濮之役，晉文以得臣不死而有憂色，今不斬曾，禍難未已。」於是出其不意，又擊破之，曾遁走。訪部將蘇溫收曾詣軍，並獲第五猗、胡混、摯瞻等，送於王敦。又白敦，説猗逼於曾，不宜殺。敦不從而斬之。進位安南將軍、持節，都督、刺史如故。
初，王敦懼杜曾之難，謂訪曰：「擒曾，當相論爲荊州刺史。」及是而敦不用。至王廙去職，詔以訪爲荊州。敦以訪名將，勳業隆重，有疑色。其從事中郎郭舒説敦曰：「鄙州雖遇寇難荒弊，實爲用武之國，若以假人，將有尾大之患，公宜自領，訪爲梁州足矣。」敦從之，訪大怒。敦手書譬釋，並遺玉環玉碗以申厚意。訪投碗於地曰：「吾豈賈豎，可以寶悅乎！」陰欲圖之。即在襄陽，務農訓卒，勤於採納，守宰有缺輒補，然後言上。敦患之，而憚其強，不敢有異。訪威風既著，遠近悅服，智勇過人，爲中興名將。性謙虛，未嘗論功伐。或問訪曰：「人有小善，鮮不自稱。卿功勳如此，初無一言何也？」訪曰：「朝廷威靈，將士用命，訪何功之有！」士以此重之。訪練兵簡卒，欲宣力中原，與李矩、郭默相結，慨然有平河、洛之志。善於撫納，士眾皆爲致死。聞敦有不臣之心，訪恆切齒。敦雖懷逆謀，故終訪之世未敢爲非。
初，訪少時遇善相者廬江陳訓，謂訪與陶侃曰：「二君皆位至方嶽，功名略同，但陶得上壽，周當下壽，優劣更由年耳。」訪小侃一歳，太興三年卒，時年六十一。帝哭之甚慟，詔贈征西將軍，諡曰壯，立碑於本郡。二子：撫、光。
訪長子 撫
撫字道和。強毅有父風，而將禦不及。元帝辟爲丞相掾，父喪去官。服闋，襲爵，除鷹揚將軍、武昌太守。王敦命爲從事中郎，與鄧嶽俱爲敦爪牙。甘卓遇害。敦以撫爲沔北諸軍事、南中郎將，鎮沔中。及敦作逆，撫領二千人從之。敦敗，撫與嶽俱亡走。撫弟光將資遺其兄，而陰欲取嶽。撫怒曰：「我與伯山同亡，何不先斬我！」會嶽至，撫出門遙謂之曰：「何不速去！今骨肉尚欲相危，況他人乎！」嶽回船而走，撫遂共入西陽蠻中，蠻酋向蠶納之。初，岳爲西陽，欲伐諸蠻，及是諸蠻皆怨，將殺之。蠶不聽，曰：「鄧府君窮來歸我，我何忍殺之！」由是俱得免。明年，詔原敦党，嶽、撫詣闕請罪，有詔禁錮之。
咸和初，司徒王導以撫爲從事中郎，出爲甯遠將軍、江夏相。蘇峻作逆，率所領從溫嶠討之。峻平，遷監沔北軍事、南中郎將，鎮襄陽。石勒將郭敬率騎攻撫，撫不能守，率所領奔於武昌，坐免官。尋遷振威將軍、豫章太守，後代毌丘奧監巴東諸軍事、益州刺史、假節，將軍如故。尋進征虜將軍，加督甯州諸軍事。永和初，桓溫征蜀，進撫督梁州之漢中、巴西、梓潼、陰平四郡軍事，鎮彭模。撫擊破蜀余寇隗文、鄧定等，斬偽尚書僕射王誓、平南將軍王潤，以功遷平西將軍。隗文、鄧定等復反，立範賢子賁爲帝。初，賢爲李雄國師，以左道惑百姓，人多事之，賁遂有眾一萬。撫與龍驤將軍硃燾擊破斬之，以功進爵建城縣公。征西督護蕭敬文作亂，殺征虜將軍楊謹，據涪城，自號益州牧。恆溫使督護鄧遐助撫討之，不能拔，引退。溫又令梁州刺史司馬勳等會撫伐之。敬文固守，自二月至於八月，乃出降，撫斬之，傳首京師。升平中，進鎮西將軍。在州三十餘年，興寧三年卒，贈征西將軍，諡曰襄。子楚嗣。
楚字元孫。起家參征西軍事，從父入蜀，拜鷹揚將軍、犍爲太守。父卒，以楚監梁、益二州、假節，襲爵建城公。世在梁、益，甚得物情。時梁州刺史司馬勳作逆，楚與硃序討平之，進冠軍將軍。太和中，蜀盜李金銀、廣漢妖賊李弘並聚眾爲寇，偽稱李勢子，當以聖道王，年號鳳皇。又隴西人李高詐稱李雄子，破涪城。梁州刺史楊亮失守，楚遣其子詩平之。是歳，楚卒，諡曰定。子瓊嗣。
瓊勁烈有將略，歷數郡，代楊亮爲梁州刺史、建武將軍，領西戎校尉。初，氏人竇沖求降，朝廷以爲東羌校尉。後沖反，欲入漢中，安定人皇甫釗、京兆人周勳等謀納沖，瓊密知之，收釗、勳等斬之。尋卒。子虓嗣。
虓字孟威。少有節操。州召爲祭酒，後歷位至西夷校尉，領梓潼太守。甯康初，苻堅將揚安寇梓潼，虓固守涪城，遣歩騎數千，送母妻從漢水將抵江陵，爲堅將硃肜邀而獲之，虓遂降於安。堅欲以爲尚書郎，虓曰：「蒙國厚恩，以至今日。但老母見獲，失節於此。母子獲全，秦之惠也。雖公侯之貴，不以爲榮，況郎任乎！」堅乃止。自是毎入見堅，輒箕鋸而坐，呼之爲氐賊。堅不悅。屬元會，威儀甚整，堅因謂虓曰：「晉家元會何如此？」虓攘袂厲聲曰：「戎狄集聚，譬猶犬羊相群，何敢比天子！」及呂光征西域，堅出餞之，戎士二十萬，旌旗數百里，又問虓曰：「朕眾力何如？」虓曰：「戎狄已來，未之有也。」堅黨以虓不遜，屢請除之。堅待之彌厚。虓乃密書與桓沖，説賊奸計。太元三年，虓潛至漢中，堅追得之。後又與堅兄子苞謀襲堅，事泄，堅引虓問其狀，虓曰：「昔漸離、豫讓，燕、智之微臣，猶漆身吞炭，不忘忠節。況虓世荷晉恩，豈敢忘也。生爲晉臣，死爲晉鬼，復何問乎！」堅曰：「今殺之，適成其名矣。」遂撻之，徙於太原。後堅復陷順陽、魏興，獲二守，皆執節不撓，堅歎曰：「周孟威不屈於前，丁彥遠潔己於後，吉祖沖不食而死，皆忠臣也。」
虓竟以病卒於太原。其子興迎致其喪，冠軍將軍謝玄親臨哭之，因上疏曰：「臣聞旌善表功，崇義明節，所以振揚聲教，垂美來葉。故西夷校尉、梓潼太守周虓，執心忠烈，厲節寇庭，遂嬰禍荒裔，痛窴泉壤。臣毎悲其志，以爲蘇武之賢，不復過也。前宣告并州，訪求虓喪，並索其家。負荷數千，始得來至。即以資送，還其舊隴。伏願聖朝追其志心，表其殊節，使負霜之志不墜於地，則榮慰存亡，惠被幽顯矣。」孝武帝詔曰：「虓厲志貞亮，無愧古烈。未及拔身，奄隕厥命。甄表義節，國之典也。贈龍驤將軍、益州刺史，賻錢二十萬，布百匹。」又贍賜其家。
訪次子 光
光少有父風，年十一，見王敦，敦謂曰：「貴郡未有將，誰可用者？」光曰：「明公不恥下問，竊謂無復見勝。」敦笑以爲甯遠將軍、尋陽太守。及敦舉兵，光率千餘人赴之。既至，敦已死，光未之知，求見敦。王應秘不言，以疾告。光退曰：「今我遠來而不得見王公，公其死乎？」遽見其兄撫曰：「王公已死，兄何爲與錢鳳作賊？」眾並愕然。其夕，眾散，錢鳳走出，至闔廬洲，光捕鳳，詣闕贖罪，故得不廢。蘇峻作逆，隨溫嶠力戰有功。峻平，賜爵曲江男，卒官。
子仲孫，興甯初督寧州軍事、振武將軍、甯州刺史。在州貪暴，人不堪命。桓溫以梁、益多寇，周氏世有威稱，復除仲孫監益、豫、梁州之三郡。甯康初，楊安寇蜀，仲孫失守，免官。後徵爲光祿勳，卒。
初，陶侃微時，丁艱，將葬，家中忽失牛而不知所在。遇一老父，謂曰：「前崗見一牛眠山汙中，其地若葬，位極人臣矣。」又指一山云：「此亦其次，當世出二千石。」言訖不見。侃尋牛得之，因葬其處，以所指別山與訪。訪父死，葬焉，果爲刺史，著稱甯、益，自訪以下，三世爲益州四十一年，如其所言云。