史臣曰：夫仁義豈有常，蹈之即君子，背之即小人。周子隱以跅弛之材，負不羈之行，比凶蛟猛獸，縱毒鄕閭，終能克己厲精，朝聞夕改，輕生重義，徇國亡軀，可謂志節之士也。宣佩奮茲忠勇，屢殄妖氛，威略冠於本朝，庸績書於王府。既而結憾朝宰，潛構異圖，忿不思難，斯爲隘矣。終於憤恚，豈不惜哉！劄、筵等負俊逸之材，以雄豪自許，始見疑於朝廷，終獲戾於權右，強弗如弱，信有征矣。而劄受委扞城，乃開門揖盜，去順效逆，彼實有之。後雖假手凶徒，可謂罪人斯得。朝廷議加榮贈，不其僭乎！有晉之刑政陵夷，用此道也。周訪器兼文武，任在折沖，戡定湘、羅，克清江、漢，謀孫翼子，杖節擁旄，西蜀仰其威風，中興推爲名將，功成名立，不亦美乎！孟威陷跡虜廷，抗辭偽主，雖圖史所載，何以加焉！