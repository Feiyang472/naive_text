祖約，字士少，豫州刺史逖之弟也。初以孝廉為成皋令，與逖甚相友愛。永嘉末，隨逖過江。元帝稱制，引為掾屬，與陳留阮孚齊名。後轉從事中郎，典選舉。
約妻無男而性妒，約亦不敢違忤。嘗夜寢於外，忽為人所傷，疑其妻所為，約求去職，帝不聽，約便從右司馬營東門私出。司直劉隗劾之曰：「約幸荷殊寵，顯位選曹，銓衡人物，眾所具瞻。當敬以直內，義以方外，杜漸防萌，式遏寇害。而乃變起蕭牆，患生婢妾，身被刑傷，虧其膚髮。群小噂嚃，囂聲遠被，塵穢清化，垢累明時。天恩含垢，猶復慰喻，而約違命輕出，既無明智以保其身，又孤恩廢命，宜加貶黜，以塞眾謗。」帝不之罪。隗重加執據，終不許。
及逖有功於譙沛，約漸見任遇。逖卒，自侍中代逖為平西將軍、豫州刺史，領逖之眾。約異母兄光祿大夫納密言於帝曰：「約內懷陵上之心，抑而使之可也。今顯侍左右，假其權勢，將為亂階矣。」帝不納。時人亦謂納與約異生，忌其寵貴，故有此言。而約竟無綏馭之才，不為士卒所附。
及王敦舉兵，約歸衛京都，率眾次壽陽，逐敦所署淮南太守任台，以功封五等侯，進號鎮西將軍，使屯壽陽，為北境籓捍。自以名輩不後郗、卞，而不豫明帝顧命，又望開府，及諸所表請多不見許，遂懷怨望。石聰嘗以眾逼之，約屢表請救，而官軍不至。聰既退，朝議又欲作塗塘以遏胡寇，約謂為棄己，彌懷憤恚。先是，太后使蔡謨勞之，約見謨，瞋目攘袂，非毀朝政。及蘇峻舉兵，遂推崇約而罪執政，約聞而大喜。從子智及衍並傾險好亂，又贊成其事，於是命逖子沛內史渙，女婿淮南太守許柳以兵會峻。逖妻，柳之姊也，固諫不從。及峻克京都，矯詔以約為侍中、太尉、尚書令。穎川人陳光率其屬攻之，約左右閻禿貌類約，光謂為約而擒之，約逾垣護免。光奔于石勒，而約之諸將復陰結於勒，請為內應。勒遣石聰來攻之，約眾潰，奔曆陽。遣兄子渙攻桓宣於皖城，會毛寶援宣，擊渙，敗之。趙胤復遣將軍甘苗從三焦上曆陽，約懼而夜遁，其將牽騰率眾出降。
約以左右數百人奔于石勒，勒薄其為人，不見者久之。勒將程遐說勒曰：「天下粗定，當顯明逆順，此漢高祖所以斬丁公也。今忠於事君者莫不顯擢，背叛不臣者無不夷戮，此天下所以歸伏大王也。祖約猶存，臣切惑之。且約大引賓客，又占奪鄉里先人田地，地主多怨。」於是勒乃詐約曰：「祖侯遠來，未得喜歡，可集子弟一時俱會。」至日，勒辭之以疾，令遐請約及其宗室。約知禍及，大飲致醉。既至於市，抱其外孫而泣。遂殺之，並其親屬中外百餘人悉滅之，婦女伎妾班賜諸胡。
初，逖有胡奴曰王安，待之甚厚。及在雍丘，告之曰：「石勒是汝種類，吾亦不在爾一人。」乃厚資遣之，遂為勒將。祖氏之誅也，安多將從人於市觀省，潛取逖庶子道重，藏之為沙門，時年十歲。石氏滅後來歸。