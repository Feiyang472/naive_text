杜曾，新野人，南中郎將蕤之從祖弟也。少驍勇絕人，能被甲游于水中。始為新野王歆鎮南參軍，曆華容令，至南蠻司馬。凡有戰陣，勇冠三軍。會永嘉之亂，荊州荒梗，故牙門將胡亢聚眾於竟陵，自號楚公，假曾竟陵太守。亢後與其黨自相猜貳，誅其驍將數十人，曾心不自安，潛謀圖之，乃卑身屈節以事於亢，亢弗之覺，甚信任之。會荊州賊王沖自號荊州刺史，部眾亦盛，屢遣兵抄亢所統，亢患之，問計于曾，曾勸令擊之，亢以為然。曾白亢取帳下刀戟付工磨之，因潛引王沖之兵。亢遣精騎出距沖，城中空虛，曾因斬亢而並其眾，自號南中郎將、領竟陵太守。曾求南郡太守劉務女不得，盡滅其家。會湣帝遣第五猗為安南將軍、荊州刺史，曾迎猗於襄陽，為兄子娶猗女，遂分據沔漢。
時陶侃新破杜弢，乘勝擊曾，有輕曾之色。侃司馬魯恬言於侃曰：「古人爭戰，先料其將，今使君諸將無及曾者，未易可逼也。」侃不從，進軍圍之於石城。時曾軍多騎，而侃兵無馬，曾密開門，突侃陣，出其後，反擊其背，侃師遂敗，投水死者數百人。曾將趨順陽，下馬拜侃，告辭而去。既而致箋于平南將軍荀崧，求討丹水賊以自效，崧納之。侃遺崧書曰：「杜曾凶狡，所將之卒皆豺狼也，可謂鴟梟食母之物。此人不死，州土未寧，足下當識吾言。」崧以宛中兵少，藉曾為外援，不從侃言。曾復率流亡二千餘人圍襄陽，數日不下而還。
及王暠為荊州刺史，曾距之，暠使將硃軌、趙誘擊曾，皆為曾所殺。王敦遣周訪討之，屢戰不能克，訪潛遣人緣山開道，出曾不意以襲之，曾眾潰，其將馬俊、蘇溫等執曾詣訪降。訪欲生致武昌，而硃軌息昌、趙誘息胤皆乞曾以復冤，於是斬曾，而昌、胤臠其肉而啖之。