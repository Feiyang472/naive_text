范隆，字玄嵩，雁門人。父方，魏雁門太守。隆在孕十五月，生而父亡。年四歲，又喪母，哀號之聲，感慟行路。單孤無緦功之親，疏族范廣湣而養之，迎歸教書，為立祠堂。隆好學修謹，奉廣如父。博通經籍，無所不覽，著《春秋三傳》，撰《三禮吉凶宗紀》，甚有條義。惠帝時，天下將亂，隆隱跡不應州郡之命，晝勤耕稼，夜誦書典。頗習秘曆陰陽之學，知并州將有氛祲之祥，故彌不復出仕。與上党朱紀友善，嘗共紀遊山，見一父老於窮澗之濱。父老曰：「二公何為在此？」隆等拜之，仰視則不見。後與紀依于劉元海，元海以隆為大鴻臚，紀為太常，並封公。隆死于劉聰之世，聰贈太師。