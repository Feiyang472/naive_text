范平，字子安，吳郡錢塘人也。其先銍侯馥，避王莽之亂適吳，因家焉。平研覽墳素，遍該百氏，姚信、賀邵之徒皆從受業。吳時舉茂才，累遷臨海太守，政有異能。孫皓初，謝病還家，敦悅儒學。吳平，太康中，頻征不起，年六十九卒。有詔追加諡號曰文貞先生，賀循勒碑紀其德行。
三子：奭、咸、泉，並以儒學至大官。泉子蔚，關內侯。家世好學，有書七千餘卷。遠近來讀者恆有百餘人，蔚為辦衣食。蔚子文才，亦幼知名。