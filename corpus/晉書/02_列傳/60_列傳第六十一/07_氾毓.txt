氾毓，字稚春，濟北盧人也。奕世儒素，敦睦九族，客居青州，逮毓七世，時人號其家「兒無常父，衣無常主，」毓少履高操，安貧有志業。父終，居於墓所三十餘載，至晦朔，躬掃墳壟，循行封樹，還家則不出門庭。或薦之武帝，召補南陽王文學、秘書郎、太傅參軍，並不就。于時青土隱逸之士劉兆、徐苗等皆務教授，惟毓不蓄門人，清靜自守。時有好古慕德者諮詢，亦傾懷開誘，以一隅示之。合《三傳》為之解注，撰《春秋釋疑》、《肉刑論》，凡是述造七萬餘言。年七十一卒。