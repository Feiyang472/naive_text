范宣，字宣子，陳留人也。年十歲，能誦《詩》《書》。嘗以刀傷手，捧手改容。人問痛邪，答曰：「不足為痛，但受全之體而致毀傷，不可處耳。」家人以其年幼而異焉。少尚隱遁，加以好學，手不釋卷，以夜繼日，遂博綜眾書，尤善《三禮》。家至貧儉，躬耕供養。親沒，負土成墳，廬於墓側。太尉郗鑒命為主簿，詔徵太學博士、散騎郎，並不就。家于豫章，太守殷羨見宣茅茨不完，欲為改宅，宣固辭之。庾爰之以宣素貧，加年荒疾疫，厚餉給之，宣又不受。爰之問宣曰：「君博學通綜，何以太儒？」宣曰：「漢興，貴經術，至於石渠之論，實以儒為弊。正始以來，世尚老莊。逮晉之初，競以裸裎為高。僕誠太儒，然'丘不與易'。」宣言談未嘗及《老》《莊》。客有問人生與憂俱生，不知此語何出。宣云：「出《莊子·至樂篇》。」客曰：「君言不讀《老》《莊》，何由識此？」宣笑曰：「小時嘗一覽。」時人莫之測也。
宣雖閒居屢空，常以講誦為業，譙國戴逵等皆聞風宗仰，自遠而至，諷誦之聲，有若齊、魯。太元中，順陽范甯為豫章太守，甯亦儒博通綜，在郡立鄉校，教授恆數百人。由是江州人士並好經學，化二范之風也。年五十四卒。著《禮》《易論難》皆行於世。
子輯，曆郡守、國子博士、大將軍從事中郎。自免歸，亦以講授為事。義熙中，連徵不至。