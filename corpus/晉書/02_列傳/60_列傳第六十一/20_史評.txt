史臣曰：范平等學府儒宗，譽隆望重，或質疑是屬，或師範攸歸，雖為未及古人，故亦一時之俊。若仲寧之清貞守道，抗志柴門；行齊之居室屢空，棲心陋巷；文博之漱流枕石，鏟跡銷聲；宣子之樂道安貧，弘風闡教：斯並通儒之高尚者也。而邈協和主相，刊削繁辭，可謂將順其美，匡救其惡。舒元入參機務，明主賞其博聞；出蒞邊隅，獷狄欽其明德。弘之抗言立論，不避朝權，貶石抵溫，斯為當矣，遂乃厄三怨，以至陵遲，悲夫！
贊曰：鬱鬱周文，洋洋漢典。炙輠流譽，解頤飛辯。雅誥弗淪，微言復顯。爰及晉代，斯風逾闡。