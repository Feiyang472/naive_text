續咸，字孝宗，上黨人也。性孝謹敦重，履道貞素。好學，師事京兆杜預，專《春秋》、《鄭氏易》、教授常數十人，博覽群言，高才善文論。又修陳杜律，明達刑書。永嘉中，曆廷尉平、東安太守。劉琨承制於并州，以為從事中郎。後遂沒石勒，勒以為理曹參軍。持法平詳，當時稱其清裕，比之於公。著《遠遊志》、《異物志》、《汲塚古文釋》皆十卷，行於世。年九十七，死于石季龍之世，季龍贈儀同三司。