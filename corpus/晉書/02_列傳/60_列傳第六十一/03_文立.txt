文立，字廣休，巴郡臨江人也。蜀時遊太學，專《毛詩》、《三禮》，師事譙周，門人以立為顏回，陳壽、李虔為游夏，羅憲為子貢。仕至尚書。蜀平，舉秀才，除郎中。泰始初，拜濟陰太守，入為太子中庶子。上表請以諸葛亮、蔣琬、費禕等子孫流徙中畿，宜見敘用，一以慰巴蜀之心，其次傾吳人之望，事皆施行。詔曰：「太子中庶子文立忠貞清實，有思理器幹。前濟在陰，政事修明。後事東宮，盡輔導之節。昔光武平隴蜀，皆收其賢才以敘之，蓋所以拔幽滯而濟殊方也。其以立為散騎常侍。」蜀故尚書犍為程瓊雅有德業，與立深交。武帝聞其名，以問立，對曰：「臣至知其人，但年垂八十，稟姓謙退，無復當時之望，不以上聞耳。」瓊聞之曰：「廣休可謂不黨矣，故吾善夫人也。」時西域獻馬，帝問立：「馬何如？」對曰：「乞問太僕。」帝善之。遷衛尉。咸寧末，卒。所著章奏詩賦數十篇行於世。