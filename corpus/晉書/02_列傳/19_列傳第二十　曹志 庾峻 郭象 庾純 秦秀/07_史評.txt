史臣曰：齊獻王以明德茂親，經邦論道，允厘庶績，式敘彝倫。武帝納奸諂之邪謀，懷紹終之遠慮，遂乃君茲青土，作牧東籓。遠邇驚嗟，朝野失望。曹志等服膺教義，方軌儒門，蹇蹇匪躬，慺慺體國。故能抗言鳳闕，忤犯龍鱗，身雖暫屈，道亦弘矣！庾氏世載清德，見稱於世，汝潁之多奇士，斯焉取斯。謀甫素疾佞邪，而發因醉飽，投鼠忌器，豈易由言。竊人之財，猶謂之盜，子玄假譽攘善，將非盜乎！
贊曰：魏氏維城，濟北知名。潁川多士，峻亦飛英。長岑徇義，祭酒遺榮。謀甫三爵，酗醟斯作。象既攘善，秀惟癉惡。旉獻嘉謀，幾趨鼎鑊。