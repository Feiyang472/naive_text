侯史光，字孝明，東萊掖人也。幼有才悟，受學于同縣劉夏。舉孝廉，州辟別駕。咸熙初，為洛陽典農中郎將，封關中侯。泰始初，拜散騎常侍，尋兼侍中。與皇甫陶、荀暠持節循省風俗，及還，奏事稱旨，轉城門校尉，進爵臨海侯。其年詔曰：「光忠亮篤素，有居正執義之心，歷職內外，恪勤在公，其以光為御史中丞。雖屈其列校之位，亦所以伸其司直之才。」光在職寬而不縱。太保王祥久疾廢朝，光奏請免之，詔優祥而寢光奏。後遷少府，卒官，詔賜朝服一具、衣一襲、錢三十萬、布百匹。及葬，又詔曰：「光厲志守約，有清忠之節。家極貧儉，其賜錢五十萬。」光儒學博古，歷官著績，文筆奏議皆有條理。長子玄嗣，官至玄菟太守。卒，子施嗣，東莞太守。