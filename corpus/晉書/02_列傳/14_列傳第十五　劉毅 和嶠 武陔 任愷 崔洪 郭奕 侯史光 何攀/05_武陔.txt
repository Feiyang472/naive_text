武陔，字元夏，沛國竹邑人也。父周，魏衛尉。陔沈敏有器量，早獲時譽，與二弟韶叔夏、茂季夏並總角知名，雖諸父兄弟及鄉閭宿望，莫能覺其優劣。同郡劉公榮有知人之鑒，常造周，周見其三子焉。公榮曰：「皆國士也。元夏最優，有輔佐之才，陳力就列，可為亞公。叔夏、季夏不減常伯、納言也。」
陔少好人倫，與潁川陳泰友善。魏明帝世，累遷下邳太守。景帝為大將軍，引為從事中郎，累遷司隸校尉，轉太僕卿。初封亭侯，五等建，改封薛縣侯。文帝甚親重之，數與詮論時人。嘗問陳泰孰若其父群，陔各稱其所長，以為群、泰略無優劣，帝然之。泰始初，拜尚書，掌吏部，遷左僕射、左光祿大夫、開府儀同三司。陔以宿齒舊臣，名位隆重，自以無佐命之功，又在魏已為大臣，不得已而居位，深懷遜讓，終始全潔，當世以為美談。卒於位，諡曰定。子輔嗣。
韶曆吏部郎、太子右衛率、散騎常侍。
茂以德素稱，名亞於陔，為上洛太守、散騎常侍、侍中、尚書。潁川荀愷年少於茂，即武帝姑子，自負貴戚，欲與茂交，距而不答，由是致怨。及楊駿誅，愷時為僕射，以茂駿之姨弟，陷為逆黨，遂見害。茂清正方直，聞於朝野，一旦枉酷，天下傷焉。侍中傅祗上申明之，後追贈光祿勳。