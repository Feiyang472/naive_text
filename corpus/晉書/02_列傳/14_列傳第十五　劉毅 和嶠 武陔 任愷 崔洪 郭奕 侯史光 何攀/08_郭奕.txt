郭奕，字大業，太原陽曲人也。少有重名，山濤稱其高簡有雅量。初為野王令，羊祜常過之，奕歎曰：「羊叔子何必減郭大業！」少選復往，又歎曰：「羊叔子去人遠矣。」遂送祜出界數百里，坐此免官。咸熙末，為文帝相國主薄。時鍾會反于蜀，荀勖即會之從甥，少長會家，勖為文帝掾，奕啟出之。帝雖不用，然知其雅正。武帝踐阼，初建東宮，以奕及鄭默並為中庶子。遷右衛率、驍騎將軍，封平陵男。咸寧初，遷雍州刺史、鷹揚將軍，尋假赤幢曲蓋、鼓吹。奕有寡姊，隨奕之官，姊下僮僕多有奸犯，而為人所糾。奕省按畢，曰：「大丈夫豈當以老姊求名？」遂遣而不問。時亭長李含有俊才，而門寒為豪族所排，奕用為別駕，含後果有名位，時以奕為知人。
太康中，徵為尚書。奕有重名，當世朝臣皆出其下。時帝委任楊駿，奕表駿小器，不可任以社稷。帝不聽，駿後果誅。及奕疾病，詔賜錢二十萬，日給酒米。太康八年卒，太常上諡為景。有司議以貴賤不同號，諡與景皇同，不可，請諡曰穆。詔曰：「諡所以旌德表行，按諡法一德不懈為簡。奕忠毅清直，立德不渝。」於是遂賜諡曰簡。