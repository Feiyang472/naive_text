和嶠，字長輿，汝南西平人也。祖洽，魏尚書令。父逌，魏吏部尚書。嶠少有風格，慕舅夏侯玄之為人，厚自崇重。有盛名于世，朝野許其能風俗，理人倫。襲父爵上蔡伯，起家太子舍人。累遷潁川太守，為政清簡，甚得百姓歡心。太傅從事中郎庾敳見而歎曰：「嶠森森如千丈松，雖磥砢有節目，施之大廈，有棟樑之用。」賈充亦重之，稱于武帝，入為給事黃門侍郎，遷中書令，帝深器遇之。舊監令共車入朝，時荀勖為監，嶠鄙勖為人，以意氣加之，每同乘，高抗專車而坐。乃使監令異車，自嶠始也。
吳平，以參謀議功，賜弟郁爵汝南亭侯。嶠轉侍中，愈被親禮，與任愷、張華相善。嶠見太子不令，因侍坐曰：「皇太子有淳古之風，而季世多偽，恐不了陛下家事。」帝默然不答。後與荀顗、荀勖同侍，帝曰：「太子近入朝，差長進，卿可俱詣之，粗及世事。」即奉詔而還。顗、勖並稱太子明識弘雅，誠如明詔。嶠曰：「聖質如初耳！」帝不悅而起。嶠退居，恆懷慨歎，知不見用，猶不能已。在御坐言及社稷，未嘗不以儲君為憂。帝知其言忠，每不酬和。後與嶠語，不及來事。或以告賈妃，妃銜之。太康末，為尚書，以母憂去職。
及惠帝即位，拜太子少傅，加散騎常侍、光祿大夫。太子朝西宮，嶠從入。賈后使帝問嶠曰：「卿昔謂我不了家事，今日定云何？」嶠曰：「臣昔事先帝，曾有斯言。言之不效，國之福也。臣敢逃其罪乎！」元康二年卒，贈金紫光祿大夫，加金章紫綬，本位如前。永平初，策諡曰簡。嶠家產豐富，擬于王者，然性至吝，以是獲譏于世，杜預以為嶠有錢癖。以弟郁子濟嗣，位至中書郎。
郁字仲輿，才望不及嶠，而以清幹稱，歷尚書左右僕射、中書令、尚書令。洛陽傾沒，奔于苟晞，疾卒。