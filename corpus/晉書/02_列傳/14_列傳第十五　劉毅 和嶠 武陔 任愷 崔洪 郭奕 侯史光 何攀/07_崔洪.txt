崔洪，字良伯，博陵安平人也。高祖寔，著名漢代。父贊，魏吏部尚書、左僕射，以雅量見稱。洪少以清厲顯名，骨鯁不同於物，人之有過，輒面折之，而退無後言。武帝世，為御史治書。時長樂馮恢父為弘農太守，愛少子淑，欲以爵傳之。恢父終，服闋，乃還鄉里，結草為廬，陽喑不能言，淑得襲爵。恢始仕為博士祭酒，散騎常侍翟嬰薦恢高行邁俗，侔繼古烈。洪奏恢不敦儒素，令學生番直左右，雖有讓侯微善，不得稱無倫輩，嬰為浮華之目。遂免嬰官，朝廷憚之。尋為尚書左丞，時人為之語曰：「叢生棘刺，來自博陵。在南為鷂，在北為鷹。」選吏部尚書，舉用甄明，門無私謁。薦雍州刺史郤詵代己為左丞。詵後糾洪，洪謂人曰：「我舉郤丞而還奏我，是挽弩自射也。」詵聞曰：「昔趙宣子任韓厥為司馬，以軍法戮宣子之僕。宣子謂諸大夫曰：'可賀我矣，我選厥也任其事。'崔侯為國舉才，我以才見舉，惟官是視，各明至公，何故私言乃至此！」洪聞其言而重之。
洪口不言貨財，手不執珠玉。汝南王亮常晏公卿，以琉璃鐘行酒。酒及洪，洪不執。亮問其故，對曰：「慮有執玉不趨之義故爾」。然實乖其常性，故為詭說。楊駿誅，洪與都水使者王佑親，坐見黜。後為大司農，卒於官。子廓，散騎侍郎，亦以正直稱。