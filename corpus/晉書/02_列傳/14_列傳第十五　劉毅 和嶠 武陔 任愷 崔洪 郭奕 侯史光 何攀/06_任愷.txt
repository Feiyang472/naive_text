任愷，字元褒，樂安博昌人也。父昊，魏太常。愷少有識量，尚魏明帝女，累遷中書侍郎、員外散騎常侍。晉國建，為侍中，封昌國縣侯。
愷有經國之幹，萬機大小多管綜之。性忠正，以社稷為己任，帝器而昵之，政事多諮焉。泰始初，鄭沖、王祥、何曾、荀顗、裴秀等各以老疾歸第。帝優寵大臣，不欲勞以筋力，數遣愷諭旨于諸公，諮以當世大政，參議得失。愷惡賈充之為人也，不欲令久執朝政，每裁抑焉。充病之，不知所為。後承間言愷忠貞局正，宜在東宮，使護太子。帝從之，以為太子少傅，而侍中如故，充計畫不行。會秦、雍寇擾，天子以為憂。愷因曰：「秦、涼覆敗，關右騷動，此誠國家之所深慮。宜速鎮撫，使人心有庇。自非威望重臣有計略者，無以康西土也。」帝曰：「誰可任者？」愷曰：「賈充其人也。」中書令庾純亦言之，於是詔充西鎮長安。充用荀勖計得留。
充既為帝所遇，欲專名勢，而庾純、張華、溫顒、向秀、和嶠之徒皆與愷善，楊珧、王恂、華廙等充所親敬，於是朋黨紛然。帝知之，召充、愷宴於式乾殿，而謂充等曰：「朝廷宜一，大臣當和。」充、愷各拜謝而罷。既而充、愷等以帝已知之而不責，結怨愈深，外相崇重，內甚不平。或為充謀曰：「愷總門下樞要，得與上親接，宜啟令典選，便得漸疏，此一都令史事耳。且九流難精，間隙易乘。」充因稱愷才能，宜在官人之職。帝不之疑，謂充舉得其才。即日以愷為吏部尚書，加奉車都尉。
愷既在尚書，選舉公平，盡心所職，然侍覲轉希。充與荀勖、馮紞承間浸潤，謂愷豪侈，用御食器。充遣尚書右僕射、高陽王珪奏愷，遂免官。有司收太官宰人檢核，是愷妻齊長公主得賜魏時御器也。愷既免而譭謗益至，帝漸薄之。然山濤明愷為人通敏有智局，舉為河南尹。坐賊發不獲，又免官。復遷光祿勳。
愷素有識鑒，加以在公勤恪，甚得朝野稱譽。而賈充朋黨又諷有司奏愷與立進令劉友交關。事下尚書，愷對不伏。尚書杜友、廷尉劉良並忠公士也，知愷為充所抑，欲申理之，故遲留而未斷，以是愷及友、良皆免官。愷既失職，乃縱酒耽樂，極滋味以自奉養。初，何劭以公子奢侈，每食必盡四方珍饌，愷乃逾之，一食萬錢，猶云無可下箸處。愷時因朝請，帝或慰諭之，愷初無復言，惟泣而已。後起為太僕，轉太常。
初，魏舒雖歷位郡守，而未被任遇，愷為侍中，薦舒為散騎常侍。至是舒為右光祿、開府，領司徒，帝臨軒使愷拜授。舒雖以弘量寬簡為稱，時以愷有佐世器局，而舒登三公，愷止守散卿，莫不為之憤歎也。愷不得志，竟以憂卒，時年六十一，諡曰元，子罕嗣。
罕字子倫，幼有門風，才望不及愷，以淑行致稱，為清平佳士。歷黃門侍郎、散騎常侍、兗州刺史、大鴻臚。