何無忌，東海郯人也。少有大志，忠亮任氣，人有不稱其心者，輒形於言色。州辟從事，轉太學博士。鎮北將軍劉牢之，即其舅也，時鎮京口，每有大事，常與參議之。會稽世子元顯子彥章封東海王，以無忌為國中尉，加廣武將軍。及桓玄害彥章於市，無忌入市慟哭而出，時人義焉。隨牢之南征桓玄，牢之將降于玄也，無忌屢諫，辭旨甚切，牢之不從。及玄篡位，無忌與玄吏部郎曹靖之有舊，請蒞小縣。靖之白玄，玄不許，無忌乃還京口。
初，劉裕嘗為劉牢之參軍，與無忌素相親結。至是，因密共圖玄。劉毅家在京口，與無忌素善，言及興復之事，無忌曰：「桓氏強盛，其可圖乎？」毅曰：「天下自有強弱，雖強易弱，正患事主難得耳！」無忌曰：「天下草澤之中非無英雄也。」毅曰：「所見唯有劉下邳。」無忌笑而不答，還以告裕，因共要毅，與相推結，遂共舉義兵，襲京口。無忌偽著傳詔服，稱敕使，城中無敢動者。
初，桓玄聞裕等及無忌之起兵也，甚懼。其黨曰：「劉裕烏合之眾，勢必無成，願不以為慮。」玄曰：「劉裕勇冠三軍，當今無敵。劉毅家無儋石之儲，樗蒱一擲百萬。何無忌，劉牢之之甥，酷似其舅。共舉大事，何謂無成！」其見憚如此。及玄敗走，武陵王遵承制以無忌為輔國將軍、琅邪內史，以會稽王道子所部精兵悉配之，南追桓玄，與振武將軍劉道規俱受冠軍將軍劉毅節度。玄留其龍驤將軍何澹之、前將軍郭銓、江州刺史郭昶之守湓口。無忌等次桑落洲，澹之等率軍來戰。澹之常所乘舫旌旗甚盛，無忌曰：「賊帥必不居此，欲詐我耳，宜亟攻之。」眾咸曰：「澹之不在其中，其徒得之無益。」無忌謂道規曰：「今眾寡不敵，戰無全勝。澹之雖不居此舫，取則易獲，因縱兵騰之，可以一鼓而敗也。」道規從之，遂獲賊舫，因傳呼曰：「已得何澹之矣！」賊中驚擾，無忌之眾亦謂為然。道規乘勝徑進，無忌又鼓噪赴之，澹之遂潰。進據尋陽，遣使奉送宗廟主祏及武康公主、琅邪王妃還京都。又與毅、道規破走玄于崢嶸洲。無忌進據巴陵。玄從兄謙、從子振乘間陷江陵，無忌、道規進攻謙於馬頭，攻桓蔚于龍泉，皆破之。既而為桓振所敗，退還尋陽。無忌與毅、道規復進討振，克夏口三城，遂平巴陵，進次馬頭。桓謙請割荊、江二州，奉送天子，無忌不許。進軍破江陵，謙等敗走。無忌侍衛安帝還京師，以無忌督豫州揚州淮南廬江安豐曆陽堂邑五郡軍事、右將軍、豫州刺史、加節，甲仗五十人入殿，未之職。遷會稽內史、督江東五郡軍事，持節、將軍如故，給鼓吹一部。義熙二年，遷都督江荊二州江夏隨義陽綏安豫州西陽新蔡汝南潁川八郡軍事、江州刺史，將軍、持節如故。以興復之功，封安成郡開國公，食邑三千戶，增督司州之弘農揚州之松滋，加散騎侍郎，進鎮南將軍。
盧循遣別帥徐道覆順流而下，舟艦皆重樓。無忌將率眾距之，長史鄧潛之諫曰：「今以神武之師抗彼逆眾，回山壓卵，未足為譬。然國家之計在此一舉。聞其舟艦大盛。勢居上流。蜂蠆之毒，邾魯成鑒。宜決破南塘，守二城以待之，其必不敢舍我遠下。蓄力俟其疲老，然後擊之。若棄萬全之長策，而決成敗于一戰，如其失利，悔無及矣。」無忌不從，遂以舟師距之。既及，賊令強弩數百登西岸小山以邀射之，而薄於山側。俄而西風暴急，無忌所乘小艦被飄東岸，賊乘風以大艦逼之，眾遂奔敗，無忌尚厲聲曰：「取我蘇武節來！」節至，乃躬執以督戰。賊眾雲集，登艦者數十人。無忌辭色無撓，遂握節死之。詔曰：「無忌秉哲履正，忠亮明允，亡身殉國，則契協英謨；經綸屯昧，則重氛載廓。及敷政方夏，實播風惠。妖寇構亂，侵擾邦畿，投袂致討，志清王略。而事出慮外，臨危彌厲，握節隕難，誠貫古賢，朕用傷慟於厥懷。其贈侍中、司空，本官如故，諡曰忠肅。」子邕嗣。
初，桓玄克京邑，劉裕東征，無忌密至裕軍所，潛謀舉義，勸裕于山陰起兵。裕以玄大逆未彰，恐在遠舉事，克濟為難。若玄遂竊天位，然後於京口圖之，事未晚也。無忌乃還。及義師之舉，參贊大勳，皆以算略攻取為效，而此舉敗於輕脫，朝野痛之。