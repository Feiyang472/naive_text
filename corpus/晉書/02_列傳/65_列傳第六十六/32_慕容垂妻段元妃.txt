慕容垂妻段氏，字元妃，偽右光祿大夫儀之女也。少而婉慧，有志操，常謂妹季妃曰：「我終不作凡人妻。」委妃亦曰：「妹亦不為庸夫婦。」鄰人聞而笑之。垂之稱燕王，納元妃為繼室，遂有殊寵。偽范陽王德亦娉季妃焉。姊妹俱為垂、德之妻，卒如其志。垂既僭位，拜為皇后。
垂立其子寶為太子也，元妃謂垂曰：「太子姿質雍容，柔而不斷，承平則為仁明之主，處難則非濟世之雄，陛下托之以大業，妾未見克昌之美。遼西、高陽二王，陛下兒之賢者，宜擇一以樹之。趙王麟奸詐負氣，常有輕太子之心，陛下一旦不諱，必有難作。此陛下之家事，宜深圖之。」垂不納。寶及麟聞之，深以為恨。其後元妃又言之，垂曰：「汝欲使我為晉獻公乎？」元妃泣而退，告季妃曰：「太子不令，群下所知，而主上比吾為驪戎之女，何其苦哉！主上百年之後，太子必亡社稷。范陽王有非常器度，若燕祚未終，其在王乎！」
垂死，寶嗣偽位，遣麟逼元妃曰：「後常謂主上不能嗣守大統，今竟何如？宜早自裁，以全段氏。」元妃怒曰：「汝兄弟尚逼殺母，安能保守社稷！吾豈惜死，念國滅不久耳。」遂自殺。寶議以元妃謀廢嫡統，無母后之道，不宜成喪，群下咸以為然。偽中書令眭邃大言於朝曰：「子無廢母之義，漢之安思閻後親廢順帝，猶配饗安皇，先後言虛實尚未可知，宜依閻後故事。」寶從之。其後麟果作亂，寶亦被殺，德後僭稱尊號，終如元妃之言。