史臣曰：夫繁霜降節，彰勁心於後凋；橫流在辰，表貞期於上德，匪伊尹子，抑亦婦人焉。自晉政陵夷，罕樹風檢，虧閑爽操，相趨成俗，薦之以劉石，汩之以苻姚。三月歌胡，唯見爭新之飾；一朝辭漢，曾微戀舊之情。馳騖風埃，脫落名教，頹縱忘反，於茲為極。至若惠風之數喬屬，道韞之對孫恩，荀女釋急於重圍，張妻報怨于強寇，僭登之後，蹈死不回，偽纂之妃，捐生匪吝，宗辛抗情而致夭，王靳守節而就終，斯皆冥踐義途，匪因教至。聳清漢之喬葉，有裕徽音；振幽谷之貞蕤，無慚雅引，比夫懸梁靡顧，齒劍如歸，異日齊風，可以激揚千載矣。
贊曰：從容陰禮，婉娩柔則。載循六行，爰昭四德。操潔風霜，譽流邦國。彤管貽訓，清芬靡忒。