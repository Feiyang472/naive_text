何無忌母劉氏，征虜將軍建之女也。少有志節。弟牢之為桓玄所害，劉氏每銜之，常思報復。及無忌與劉裕定謀，而劉氏察其舉厝有異，喜而不言。會無忌夜于屏風裹制檄文，劉氏潛以器覆燭，徐登橙于屏風上窺之，既知，泣而撫之曰：「我不如東海呂母明矣！既孤其誠，常恐壽促，汝能如此，吾仇恥雪矣。」因問其同謀，知事在裕，彌喜，乃說桓玄必敗、義師必成之理以勸勉之。後果如其言。