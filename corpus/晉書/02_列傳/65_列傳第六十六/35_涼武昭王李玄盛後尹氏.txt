涼武昭王李玄盛後尹氏，天水冀人也。幼好學，清辯有志節。初適扶風馬元正，元正卒，為玄盛繼室。以再醮之故，三年不言。撫前妻子逾于己生。玄盛之創業也，謨謀經略多所毗贊，故西州諺曰：「李、尹王敦煌。」
及玄盛薨，子士業嗣位，尊為太后。士業將攻沮渠蒙遜，尹氏謂士業曰：「汝新造之國，地狹人稀，靖以守之猶懼其失，云何輕舉，窺冀非望！蒙遜驍武，善用兵，汝非其敵。吾觀其數年已來有並兼之志，且天時人事似欲歸之。今國雖小，足以為政。知足不辱，道家明誡也。且先王臨薨，遺令殷勤，志令汝曹深慎兵戰，俟時而動。言猶在耳，柰何忘之！不如勉修德政，蓄力以觀之。彼若淫暴，人將歸汝；汝苟德之不建，事之無日矣。汝此行也，非唯師敗，國亦將亡。」士業不從，果為蒙遜所滅。
尹氏至姑臧，蒙遜引見勞之，對曰：「李氏為胡所滅，知復何言！」或諫之曰：「母子命懸人手，柰何倨傲！且國敗子孫屠滅，何獨無悲？」尹氏曰：「興滅死生，理之大分，何為同凡人之事，起兒女之悲！吾一婦人，不能死亡，豈憚斧鉞之禍，求為臣妾乎！若殺我者，吾之願矣。」蒙遜嘉之，不誅，為子茂虔娉其女為妻。及魏氏以武威公主妻茂虔，尹氏及女遷居酒泉。既而女卒，撫之不哭，曰：「汝死晚矣！」沮渠無諱時鎮酒泉，每謂尹氏曰：「後諸孫在伊吾，後能去不？」尹氏未測其言，答曰：「子孫流漂，托身醜虜，老年餘命，當死於此，不能作氈裘鬼也。」俄而潛奔伊吾，無諱遣騎追及之。尹氏謂使者曰：」沮渠酒泉許我歸北，何故來追？汝可斬吾首歸，終不回矣。」使者不敢逼而還。年七十五，卒于伊吾。