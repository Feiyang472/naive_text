段豐妻慕容氏，德之女也。有才慧，善書史，能鼓琴，德既僭位，署為平原公主。年十四，適於豐。豐為人所譖，被殺，慕容氏寡歸，將改適偽壽光公餘熾。慕容氏謂侍婢曰：「我聞忠臣不事二君，貞女不更二夫。段氏既遭無辜，己不能同死，豈復有心於重行哉！今主上不顧禮義嫁我，若不從，則違嚴君之命矣。」於是克日交禮。慕容氏姿容婉麗，服飾光華，熾睹之甚喜。經再宿，慕容氏偽辭以疾，熾亦不之逼。三日還第，沐浴置酒，言笑自若，至夕，密書其裙帶云：「死後當埋我于段氏墓側，若魂魄有知，當歸彼矣。」遂於浴室自縊而死。及葬，男女觀者數萬人，莫不歎息曰：「貞哉公主！」路經餘熾宅前，熾聞輓歌之聲，慟絕良久。