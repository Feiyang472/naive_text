陶侃母湛氏，豫章新淦人也。初，侃父丹娉為妾，生侃，而陶氏貧賤，湛氏每紡績資給之，使交結勝己。侃少為尋陽縣吏，嘗監魚梁，以一坩鮓遺母。湛氏封鮓及書，責侃曰：「爾為吏，以官物遺我，非惟不能益吾，乃以增吾憂矣。」鄱陽孝廉範逵寓宿于侃，時大雪，湛氏乃徹所臥親薦，自銼給其馬，又密截發賣與鄰人，供肴饌。逵聞之，歎息曰：「非此母不生此子！」侃竟以功名顯。