劉聰妻劉氏，名娥，字麗華，偽太保殷女也。幼而聰慧，晝營女工，夜誦書籍，傅母恆止之，娥敦習彌厲。每與諸兄論經義，理趣超遠，諸兄深以歎伏。性孝友，善風儀進止。聰既僭位，召為右貴嬪，甚寵之。俄拜為後，將起䳨儀殿以居之，其廷尉陳元達切諫，聰大怒，將斬之。娥時在後堂，私敕左右停刑，手疏啟曰：「伏聞將為妾營殿，今昭德足居，䳨儀非急。四海未一，禍難猶繁，動須人力資財，尤宜慎之。廷尉之言，國家大政。夫忠臣之諫，豈為身哉？帝王距之，亦非顧身也。妾仰謂陛下上尋明君納諫之昌，下忿暗主距諫之禍，宜賞廷尉以美爵，酬廷尉以列土，如何不惟不納，而反欲誅之？陛下此怒由妾而起，廷尉之禍由妾而招，人怨國疲，咎歸於妾，距諫害忠，亦妾之由。自古敗國喪家，未始不由婦人者也。妾每覽古事，忿之忘食，何意今日妾自為之！後人之觀妾，亦猶妾之視前人也，復何面目仰侍巾櫛，請歸死此堂，以塞陛下誤惑之過。」聰覽之色變，謂其群下曰：「朕比得風疾，喜怒過常。元達，忠臣也，朕甚愧之。」以娥表示元達曰：「外輔如公，內輔如此後，朕無憂矣。」及娥死，偽諡武宣皇后。
其姊英，字麗芳，亦聰敏涉學，而文詞機辯，曉達政事，過於娥。初與娥同召拜左貴嬪，尋卒，偽追諡武德皇后。