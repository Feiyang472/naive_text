鄭袤妻曹氏。魯國薛人也。袤先娶孫氏，早亡，娉之為繼室。事舅姑甚孝，躬紡織之勤，以充奉養，至於叔妹群娣之間，盡其禮節，咸得歡心。及袤為司空，其子默等又顯朝列，時人稱其榮貴。曹氏深懼盛滿，每默等升進，輒憂之形於聲色。然食無重味，服浣濯之衣，袤等所獲祿秩，曹氏必班散親姻，務令周給，家無餘貲。
初，孫氏瘞于黎陽，及袤薨，議者以久喪難舉，欲不合葬。曹氏曰：「孫氏元妃，理當從葬，不可使孤魂無所依邪。」於是備吉凶導從之儀以迎之，具衣衾几筵，親執雁行之禮，聞者莫不歎息，以為趙姬之下叔隗，不足稱也。太康元年卒，年八十三。