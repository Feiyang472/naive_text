陝婦人，不知姓字，年十九。劉曜時嫠居陝縣，事叔姑甚謹，其家欲嫁之，此婦毀面自誓。後叔姑病死，其叔姑有女在夫家，先從此婦乞假不得，因而誣殺其母，有司不能察而誅之。時有群鳥悲鳴屍上，其聲甚哀，盛夏暴屍十日，不腐，亦不為蟲獸所敗，其境乃經歲不雨。曜遣呼延謨為太守，既知其冤，乃斬此女，設少牢以祭其墓，諡曰孝烈貞婦，其日大雨。