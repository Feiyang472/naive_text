杜有道妻嚴氏，字憲，京兆人也。貞淑有識量。年十三，適於杜氏，十八而嫠居。子植、女韡並孤藐，憲雖少，誓不改節，撫育二子，教以禮度，植遂顯名于時，韡亦有淑德，傳玄求為繼室，憲便許之。時玄與何晏、鄧揚不穆，晏等每欲害之，時人莫肯共婚。及憲許玄，內外以為憂懼。或曰：「何、鄧執權，必為玄害，亦由排山壓卵，以湯沃雪耳，奈何與之為親？」憲曰：「爾知其一，不知其他。晏等驕移，必當自敗，司馬太傅獸睡耳，吾恐卵破雪銷，行自有在。」遂與玄為婚。晏等尋亦為宣帝所誅。植後為南安太守。
植從兄預為秦州刺史，被誣，征還，憲與預書戒之曰：「諺雲忍辱至三公。卿今可謂辱矣，能忍之，公是卿坐。」預後果為儀同三司。玄前妻子咸年六歲，嘗隨其繼母省憲，謂咸曰：「汝千里駒也，必當遠至。」以其妹之女妻之。咸後亦有名於海內。其知人之鑒如此。年六十六卒。