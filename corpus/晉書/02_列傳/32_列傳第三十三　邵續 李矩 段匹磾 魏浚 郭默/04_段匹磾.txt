段匹磾，東部鮮卑人也。種類勁健，世為大人。父務勿塵，遣軍助東海王越征討有功，王浚表為親晉王，封遼西公，嫁女與務勿塵，以結鄰援。懷帝即位，以務勿塵為大單于，匹磾為左賢王，率眾助國征討，假撫軍大將軍。務勿塵死，弟涉復辰以務勿塵子疾陸眷襲號。
劉曜逼洛陽，王浚遣督護王昌等率疾陸眷及弟文鴦、從弟末杯攻石勒于襄國。勒敗還壘，末杯追入壘門，為勒所獲。勒質末杯，遣使求和于疾陸眷，疾陸眷將許之，文鴦諫曰：「受命討勒，寧以末杯一人，故縱成擒之冠？既失浚意，且有後憂，必不可許。」疾陸眷不聽，以鎧馬二百五十匹、金銀各一簏贈末杯。勒歸之，又厚以金寶采絹報疾陸眷。疾陸眷令文鴦與石季龍同盟，約為兄弟，遂引騎還。昌等不能獨守，亦還。
建武初，匹磾推劉琨為大都督，結盟討勒，並檄涉復辰、疾陸眷、末杯等三面俱集襄國，琨、匹磾進屯固安，以候眾軍。勒懼，遣間使厚賂末杯。然末杯既思報其舊恩，且因匹磾在外，欲襲奪其國，乃間匹磾於涉復辰、疾陸眷曰：「以父兄而從子弟邪？雖一旦有功，匹磾獨收之矣。」涉復辰等以為然，引軍而還。匹磾亦止。會疾陸眷病死，匹磾自薊奔喪，至於右北平。末杯宣言匹磾將篡，出軍擊敗之。末杯遂害涉復辰及其子弟黨與二百餘人，自立為單于。
及王浚敗，匹磾領幽州刺史，劉琨自并州依之，復與匹磾結盟，俱討石勒。匹磾復為末杯所敗，士眾離散，懼琨圖己，遂害之，於是晉人離散矣。匹磾不能自固，北依邵續，末杯又攻敗之。匹磾被瘡，謂續曰：「吾夷狄慕義，以至破家，君若不忘舊要，與吾進討，君之惠也。」續曰：「賴公威德，續得效節。今公有難，豈敢不俱！」遂並力追末杯，斬獲略盡。又令文鴦北討末杯弟于薊城，及還，去城八十里，聞續已沒，眾懼而散，復為石季龍所遮，文鴦以其親兵數百人力戰破之，始得入城。季龍復抄城下，文鴦登城臨見，欲出擊之，匹磾不許。文鴦曰：「我以勇聞，故百姓杖我。見人被略而不救，非丈夫也。令眾失望，誰復為我致死乎！」遂將壯士數十騎出戰，殺胡甚多。遇馬乏，伏不能起。季龍呼曰：「大兄與我俱是戎狄，久望共同。天不違願，今日相見，何故復戰？請釋杖。」文鴦罵曰：「汝為寇虐，久應合死，吾兄不用吾計，故令汝得至此，吾寧死，不為汝擒。」遂下馬苦戰，槊折，執刀力戰不已。季龍軍四面解馬羅披自鄣，前捉文鴦。文鴦戰自辰至申，力極而後被執。城內大懼。
匹磾欲單騎歸朝，續弟樂安內史洎協兵，不許，洎復欲執臺使王英送于季龍，匹磾正色責之曰：「卿不能遵兄之志，逼吾不得歸朝，亦以甚矣，復欲執天子使者，我雖胡素，所未聞也。」因謂英曰：「匹磾世受重恩，不忘忠孝。今日事逼，欲歸罪朝廷，而見逼迫，忠款不遂。若得假息，未死之日，心不忘本。」遂渡黃河南。匹磾著朝服，持節，賓從出見季龍曰：「我受國恩，志在滅汝。不幸吾國自亂，以至於此。既不能死，又不能為汝敬也。」勒及季龍素與匹磾結為兄弟，季龍起而拜之。匹磾到襄國，又不為勒禮，常著朝服，持晉節。經年，國中謀推匹磾為主，事露，被害。文鴦亦遇鴆而死，惟末波存焉。及死，弟牙立。牙死，其後從祖就陸眷之孫遼立。
自務勿塵已後，值晉喪亂，自稱位號，據有遼西之地，而臣禦晉人。其地西盡幽州，東界遼水。然所統胡晉可三萬餘家，控弦可四五萬騎，而與石季龍遞相侵掠，連兵不息，竟為季龍所破，徙其遺黎數萬家于司雍之地。其子蘭復聚兵，與季龍為患久之。及石氏之亡，末波之子勤鳩集胡羯得萬餘人，保枉人山，自稱趙王，附于慕容俊。俄為冉閔所敗，徙於繹幕，僭即尊號。俊遣慕容恪擊之，勤懼而降。