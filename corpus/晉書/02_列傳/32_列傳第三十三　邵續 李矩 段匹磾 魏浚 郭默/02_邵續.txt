邵續，字嗣祖，魏郡安陽人也。父乘，散騎侍郎。續樸素有志烈，博覽經史，善談理義，妙解天文。初為成都王穎參軍，穎將討長沙王乂，續諫曰：「續聞兄弟如左右手，今明公當天下之敵，而欲去一手乎？續竊惑之。」穎不納。後為苟晞參軍，除沁水令。
時天下漸亂，續去縣還家，糾合亡命，得數百人。王浚假續綏集將軍、樂陵太守，屯厭次，以續子乂為督護。續綏懷流散，多歸附之。石勒既破浚，遣乂還招續，續以孤危無援，權附於勒，勒亦以乂為督護。既而段匹磾在薊，遺書要續俱歸元帝，續從之。其下諫曰：「今棄勒歸匹磾，任子危矣。」續垂泣曰：「我出身為國，豈得顧子而為叛臣哉！」遂絕於勒，勒乃害乂。續懼勒攻，先求救於匹磾，匹磾遣弟文鴦救續。文鴦未至，勒已率八千騎圍續。勒素畏鮮卑，又聞文鴦至，乃棄攻具東走。續與文鴦追勒至安陵，不及，虜勒所署官，並驅三千餘家，又遣騎入抄勒北邊，掠常山，亦二千家而還。
匹磾既殺劉琨，夷晉多怨叛，遂率其徒依續。勒南和令趙領等率廣川、渤海千餘家背勒歸續。而帝以續為平原樂安太守、右將軍、冀州刺史，進平北將軍、假節，封祝阿子。續遣兄子武邑內史存與文鴦率匹磾眾就食平原，為石季龍所破。續先與曹嶷互相侵掠，嶷因存等敗，乃破續屯田，又抄其戶口，續首尾相救，疲於奔命。太興初，續遣存及文鴦屯濟南黃巾固，因以逼嶷，嶷懼，求和。俄而匹磾率眾攻段末杯，石勒知續孤危，遣季龍乘虛圍續。季龍騎至城下，掠其居人，續率眾出救，季龍伏騎斷其後，遂為季龍所得，使續降其城。續呼其兄子竺等曰：「吾志雪國難，以報所受，不幸至此。汝等努力自勉，便奉匹磾為主，勿有二心。」
時帝既聞續沒，下詔曰：「邵續忠烈在公，義誠慷慨，綏集荒餘，憂國亡身。功勳未遂，不幸陷沒，朕用悼恨於懷。所統任重，宜時有代。其部曲文武，已共推其息緝為營主。續之忠誠，著於公私，今立其子，足以安眾，一以續本位即授緝，使總率所統，效節國難，雪其家仇。」
季龍遣使送續於勒，勒使使徐光讓之曰：「國家應符撥亂，八表宅心，遺晉怖威，遠竄揚越。而續蟻封海阿，跋扈王命，以夷狄不足為君邪？何無上之甚也！國有常刑，于分甘乎？」續對曰：「晉末饑亂，奔控無所，保合鄉宗，庶全老幼。屬大王龍飛之始，委命納質，精誠無感，不蒙慈恕。言歸遺晉，仍荷寵授，誓盡忠節，實無二心。且受彼厚榮，而復二三其趣者，恐亦不容于明朝矣。周文生於東夷，大禹出於西羌，帝王之興，蓋惟天命所屬，德之所招，當何常邪！伏惟大王聖武自天，道隆虞夏，凡在含生，孰不延首神化，恥隔皇風，而況囚乎！使囚去真即偽，不得早叩天門者，大王負囚，囚不負大王也。釁鼓之刑，囚之恆分，但恨天實為之，謂之何哉！」勒曰：「其言慨至，孤愧之多矣。夫忠於其君者，乃吾所求也。」命張寶延之於館，厚撫之，尋以為從事中郎。今自後諸克敵擒俊，皆送之，不得輒害，冀獲如續之流。
初，季龍之攻續也，朝廷有王敦之逼，不遑救恤。續既為勒所執，身灌園鬻菜，以供衣食。勒屢遣察之，歎曰；「此真高人矣。不如是，安足貴乎！」嘉其清苦，數賜穀帛。每臨朝嗟歎，以勵群官。
續被獲之後，存及竺、緝等與匹磾嬰城距寇，而帝又假存揚武將軍、武邑太守。勒屢遣季龍攻之，戰守疲苦，不能自立。久之，匹磾及其弟文鴦與竺、緝等悉見獲，惟存得潰圍南奔，在道為賊所殺。續竟亦遇害。