道武皇后
道武皇后慕容氏，寶之季女也。中山平，入充掖庭，得幸。左丞相衞王儀等奏請立皇后，帝從羣臣議，令后鑄金人，成，乃立之，告於郊廟。封后母孟為漂陽君。[6]後崩。
宣穆皇后
道武宣穆皇后劉氏，劉眷女也。登國初，納為夫人，生華陰公主，後生太宗。后專理內事，寵待有加，以鑄金人不成，故不得登后位。魏故事，後宮產子將為儲貳，其母皆賜死。太祖末年，后以舊法薨。太宗即位，追尊諡號，配饗太廟。自此後宮人為帝母，皆正位配饗焉。