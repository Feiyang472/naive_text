孝靜皇后高氏，齊獻武王之第二女也。天平四年，詔娉以為皇后，王前後固辭，帝不許。興和初，詔侍中、司徒公孫騰，司空公、襄城王旭，兼尚書令、司州牧、西河王悰，兼太常卿及宗正卿元孝友等奉詔致禮，并備宮官侍衞，以后駕迎於晉陽之丞相第。五月，立為皇后，大赦天下。齊受禪，降為中山王妃。後降于尚書左僕射楊遵彥。