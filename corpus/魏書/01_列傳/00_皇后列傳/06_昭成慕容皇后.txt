昭成皇后慕容氏，元真之女也。初，帝納元真妹為妃，未幾而崩。元真復請繼好，遣大人長孫秩逆后，元真送于境上。后至，有寵，生獻明帝及秦明王。后性聰敏多知，沉厚善決斷，專理內事，每事多從。初，昭成遣衞辰兄悉勿祈還部落也，后戒之曰：「汝還，必深防衞辰，辰姦猾，終當滅汝。」悉勿祈死，其子果為衞辰所殺，卒如后言。建國二十三年崩。太祖即位，配饗太廟。