俟族弟宜，雲中鎮將。
子雋，高宗世，歷侍中、給事。顯祖初，侍御長。以謀誅乙渾，拜侍中、樂部尚書。遷散騎常侍、吏部尚書，賜爵安樂公，甚見委任。尋拜尚書令。後除安東將軍、定州刺史，轉征東大將軍、相州刺史。政尚寬惠，民吏安定。卒，諡貞公。
子登，澄城太守。
子匡，司空倉曹參軍。
登弟子景元，元象初，衞將軍、儀同三司、南青州刺史。
史臣曰：陸俟威略智器有過人者。馛識幹明厲，不替家風。麗忠國奉主，為時梁棟，蹈忠履義，制於一豎。惜哉！叡、琇以沉雅顯達，而釁逆陷禍。深山大澤，實有龍蛇。希道風度有聲，子彰令終之美也。