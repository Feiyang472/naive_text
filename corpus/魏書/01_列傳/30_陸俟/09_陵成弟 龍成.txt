陵成弟龍成，有父兄之風。少以功臣子為中散，稍遷散騎常侍，賜爵永安子。加平遠將軍，出為安南將軍、青州刺史，假樂安公。愛民恤下，百姓稱之。卒。
子昶，字細文，襲爵。正始中，為太尉屬，加寧遠將軍，以本官行滎陽郡事。被劾，會赦免。久之，進號廣武將軍，遷司空司馬，尋拜光祿大夫。昶無他才能，唯飲酒為事。出為平西將軍、京兆內史，固辭不拜。轉平北將軍、肆州刺史。入為衞將軍、大鴻臚卿，仍除車騎將軍、左光祿大夫。天平中，進號驃騎大將軍，加散騎常侍、領左右、兼給事黃門侍郎，仍兼
太僕卿。復以本將軍為東徐州刺史。尋卒。贈本將軍、衞尉卿、青州刺史。