索敞，字巨振，敦煌人。為劉昞助教，專心經籍，盡能傳昞之業。涼州平，入國，以儒學見拔，為中書博士。篤勤訓授，肅而有禮。京師大族貴遊之子，皆敬憚威嚴，多所成益，前後顯達，位至尚書牧守者數十人，皆受業於敞。敞遂講授十餘年。敞以喪服散在眾篇，遂撰比為喪服要記。其名字論文多不載。後出補扶風太守，在位清貧，未幾卒官。時舊同學生等為請，[7]詔贈平南將軍、涼州刺史，諡曰獻。
敞子僧養，中書議郎、京兆太守。
僧養子演貴，征東府參軍。
演貴子懷真，字公道。武定末，侍御史。
初，敞在州之日，與鄉人陰世隆文才相友。世隆至京師，被罪徙和龍，屆上谷，困不前達，土人徐能抑掠為奴。五年，敞因行至上谷，遇見世隆，語其由狀，對泣而別。敞為訴理，得免。世隆子孟貴，性至孝，每向田耘耨，早朝拜父，來亦如之。鄉人欽其篤於事親。