宋繇，字體業，敦煌人也。曾祖配，祖悌，世仕張軌子孫。父尞，張玄靚龍驤將軍、武興太守。繇生而尞為張邕所誅。五歲喪母，事伯母張氏以孝聞。八歲而張氏卒，居喪過禮。繇少而有志尚，喟然謂妹夫張彥曰：「門戶傾覆，負荷在繇，不銜膽自厲，何以繼承先業！」遂隨彥至酒泉，追師就學，閉室誦書，晝夜不倦，博通經史，諸子羣言，靡不覽綜。
呂光時，舉秀才，除郎中。後奔段業，業拜繇中散、常侍。繇以業無經濟遠略，西奔李暠，歷位通顯。家無餘財，雅好儒學，雖在兵難之間，講誦不廢，每聞儒士在門，常倒屣出迎，停寢政事，引談經籍。尤明斷決，時事亦無滯也。
沮渠蒙遜平酒泉，於繇室得書數千卷，鹽米數十斛而已。蒙遜歎曰：「孤不喜克李歆，欣得宋繇耳。」拜尚書吏部郎中，委以銓衡之任。蒙遜之將死也，以子牧犍委託之。牧犍以繇為左丞，送其妹興平公主於京師。世祖拜繇為河西王右丞相，賜爵清水公，加安遠將軍。世祖并涼州，從牧犍至京師。卒，諡曰恭。
長子巖，襲爵，改為西平侯。
巖子蔭，中書議郎、樂安王範從事中郎。卒，贈輔國將軍、咸陽太守。
子超，尚書度支郎。
超弟稚，字季預。師事安邑李紹伯，受諸經傳。性清嚴，治家如官府。太和中，拜司徒屬。又以例降，除西中府戶曹參軍，轉并州城陽王鸞城局參軍。景明二年，拜白水縣令。在縣十一年，頗得民和。遷青州勃海太守。正光三年，卒。
子遊道，武定末，太尉長史。