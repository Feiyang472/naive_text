胡方回，安定臨涇人。父義周，姚泓黃門侍郎。方回，赫連屈丐中書侍郎。涉獵史籍，辭彩可觀，為屈丐統萬城銘、蛇祠碑諸文，頗行於世。世祖破赫連昌，方回入國。雅有才尚，未為時所知也。後為北鎮司馬，為鎮修表，有所稱慶。世祖覽之，嗟美，問誰所作。既知方回，召為中書博士，賜爵臨涇子。遷侍郎，與太子少傅游雅等改定律制。司徒崔浩及當時朝賢，並愛重之。清貧守道，以壽終。
子始昌，亦長者，有父風。歷位至南部主書。
子醜孫，中書學生、祕書郎、中散。世不治產業，家甚貧約。兄弟並早亡。