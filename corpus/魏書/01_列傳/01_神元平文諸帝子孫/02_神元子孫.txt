上谷公
上谷公紇羅，神元皇帝之曾孫也。初，從太祖自獨孤如賀蘭部，招集舊戶，得三百家，與弟建議，勸賀訥推太祖為主。及太祖登王位，紇羅常翼衞左右。又從征伐，有大功。紇羅有援立謀，特見優賞。及即帝位，與弟建同日賜爵為公。卒。
子題，少以雄武知名，賜爵襄城公。從征中山，受詔徇下諸郡，撫慰新城，皆安化樂業。進爵為王。擊慕容驎於義臺，中流矢薨。帝以太醫令陰光為視療不盡術，伏法。
子悉襲，降爵為襄城公。卒，贈襄城王。
建德公
建德公嬰文，神元皇帝之後也。少明辯，有決斷，太宗器之。典出納詔命，常執機要。世祖踐阼，拜護東夷校尉，進爵建德公，鎮遼西。卒。
真定侯
真定侯陸，神元皇帝之後也。世祖時，以武功頗蒙恩遇，拜散騎常侍，賜爵真定侯。卒。
陸曾孫軌，字法寄，稍遷洛陽令。時天下多事，軌惟以深刻遇下，死多酷濫，識者非之。孝靜時，鄴宮創制，以軌為營構使。除徐州刺史。軌風望既陋，又無學術，雖歷名位，時人輕之。卒於州。
武陵侯
武陵侯因，章帝之後也。從太祖平中原，以功封曲逆侯。世祖時，改爵武陵。
長樂王
長樂王壽樂，章帝之後也。位選部尚書，南安王，改封長樂王。高宗即位，壽樂有援立功，拜太宰、大都督、中外諸軍、錄尚書事。矜功，與尚書令長孫渴侯爭權，並伏法。
望都公
望都公頹，昭帝之後也。隨太祖平中原，賜爵望都侯。世祖以頹美儀容，進止可觀，使迎左昭儀於蠕蠕，進爵為公。卒。
曲陽侯
曲陽侯素延，桓帝之後也。以小統從太祖征討諸部，初定并州，為刺史。太祖之驚於栢肆也，并州守將封竇真為逆，素延斬之。時太祖意欲撫悅新附，悔參合之誅，而素延殺戮過多，坐免官。中山平，拜幽州刺史。豪奢放逸，左遷上谷太守。後賜爵曲陽侯。時太祖留心黃老，欲以純風化俗，雖乘輿服御，皆去彫飾，咸尚質儉，而素延奢侈過度，太祖深銜之。積其過，因徵，坐賜死。
順陽公
順陽公郁，桓帝之後也。少忠正亢直。初以羽林中郎內侍，勤幹有稱。高宗時，位殿中尚書。從高宗東巡臨海，以勞賜爵順陽公。高宗崩，乙渾專權，隔絕內外，百官震恐，計無所出。郁率殿中衞士數百人從順德門入，欲誅渾。渾懼，逆出問郁曰：「君入何意？」郁曰：「不見天子，羣臣憂懼，求見主上。」渾窘怖，謂郁曰：「今大行在殯，天子諒闇，故未接百官，諸君何疑？」遂奉顯祖臨朝。後渾心規為亂，朝臣側目，郁復謀殺渾，為渾所誅。顯祖錄郁忠正，追贈順陽王，諡曰簡。
宜都王
宜都王目辰，桓帝之後也。初以羽林郎從太祖南伐至江。高宗即位，以勞累遷侍中、尚書左僕射，封南平公。乙渾之謀亂也，目辰與兄郁議欲殺渾，事泄被誅，目辰逃隱得免。顯祖傳位，有定策勳。高祖即位，遷司徒，封宜都王，除雍州刺史，鎮長安。目辰性亢直耿介，不為朋黨，朝臣咸憚之。然好財利，在州，政以賄成。有罪伏法，爵除。
拓跋六脩
穆帝長子六脩，少而兇悖。穆帝五年，遣六脩為前鋒，與輔相衞雄、范班及姬澹等救劉琨。帝躬統大兵為後繼。劉粲懼，焚燒輜重，突圍遁走。縱騎追之，殺傷甚眾。帝因大獵於壽陽山，陳閱皮肉，山為變赤。及晉懷帝為劉聰所執，穆帝遣六脩與桓帝子普根率精騎助劉琨。初穆帝少子比延有寵，欲以為後。六脩出居新平城，而黜其母。六脩有驊騮駿馬，日行五百里，穆帝欲取以給比延。後六脩來朝，穆帝又命拜比延，六脩不從。穆帝乃坐比延於己所乘步輦，使人導從出遊。六脩望見，以為穆帝，謁伏路左，及至，乃是比延，慚怒而去。召之，不還。穆帝怒，率眾伐之。帝軍不利，六脩殺比延。帝改服微行民間，有賤婦人識帝，遂暴崩。普根先守于外，聞難，率眾來赴。攻六脩，滅之。
吉陽男
吉陽男比干，太祖族弟也。以司衞監討白澗丁零有功，賜爵吉陽男。後為南道都將，戰沒。
江夏公
江夏公呂，太祖族弟也。從世祖平涼州有功，封江夏公，位外都大官，委以朝政，大見尊重。卒，贈江夏王，陪葬金陵。