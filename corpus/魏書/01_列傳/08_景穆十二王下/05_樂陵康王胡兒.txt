樂陵王胡兒，和平四年薨。追封樂陵王，贈征北大將軍，諡曰康。
嗣子 樂陵密王思譽
無子。顯祖詔胡兒兄汝陰王天賜之第二子永全後之，襲封，後改名思譽。高祖初，蠕蠕犯塞，以思譽為鎮北大將軍、北征大都將。後除使持節、本將軍、領護匈奴校尉、都督、中軍都將。出為使持節、鎮東大將軍、和龍鎮都大將、營州刺史，加領護東夷校尉，轉為鎮北將軍，行鎮北大將軍。高祖引見百官於光極堂，謂思譽曰：「恒代路懸，舊都意重，故屈叔父遠臨此任，不可不敬慎所臨，以副朕望。」及穆泰陰謀不軌，思譽知而不告，恕死，削封為庶人。太和末，還復其王封。正始四年薨。[8]贈光州刺史，諡曰密王。
子景略，字世彥。世宗時，襲封。拜驍騎將軍，除持節、冠軍將軍、幽州刺史。[9]熙平元年薨。贈本將軍、豫州刺史，賜帛四百匹，諡曰惠王。
子霸，字休邦，襲。武定中，鉅鹿太守。齊受禪，爵例降。
景略弟慶略，散騎侍郎。
子子政，通直散騎常侍。
慶略弟洪略，恒農太守、中軍將軍、行東雍州刺史。
洪略弟子業，平原太守。