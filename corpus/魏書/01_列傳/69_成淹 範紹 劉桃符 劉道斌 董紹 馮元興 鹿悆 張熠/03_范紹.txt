范紹，字始孫，敦煌龍勒人。少而聰敏。年十二，父命就學，師事崔光。以父憂廢業，母又誡之曰：「汝父卒日，令汝遠就崔生，希有成立。今已過期，宜遵成命。」紹還赴學。
太和初，充太學生，轉算生，頗涉經史。十六年，高祖選為門下通事令史，遷錄事，令掌奏文案，高祖善之。又為侍中李沖、黃門崔光所知，出內文奏，多以委之。高祖曾謂近臣曰：「崔光從容，范紹之力。」稍遷強弩將軍、積弩將軍、公車令，加給事中，遷羽林監。
揚州刺史、任城王澄請征鍾離，敕紹詣壽春，共量進止。澄曰：「須兵十萬，往還百日，渦陽、鍾離、廣陵、廬江，欲數道俱進，但糧仗軍資，須朝廷速遣。」紹曰：「計十萬之眾，往還百日，須糧百日。頃秋以向末，方欲徵召，兵仗可集，恐糧難至。有兵無糧，何以克敵？願王善思，為社稷深慮。」澄沉思良久曰：「實如卿言。」使還，具以狀聞。後澄遂征鍾離，無功而返。
尋除長兼奉車都尉，轉右都水使者，錄事如故。丁母憂去職。值義陽初復，起紹除寧遠將軍、郢州龍驤府長史，帶義陽太守。其年冬，使還都，值朝廷有南討之計，發河北數州田兵二萬五千人，通緣淮戍兵合五萬餘人，廣開屯田。八座奏紹為西道六州營田大使，加步兵校尉。紹勤於勸課，頻歲大獲。又詔紹詣鍾離，與都督、中山王英論攻鍾離形勢，英固言必克。紹觀其城隍防守，恐不可陷，勸令班師，英不從。紹還，具以狀聞。俄而英敗。詔以徐豫二境，民稀土曠，令紹量度處所，更立一州。紹以譙城形要之所，置州為便，遂立南兗。
入為主衣都統，加中堅將軍，轉前軍將軍。追賞營田之勤，拜游擊將軍。遷龍驤將軍、太府少卿，都統如故。轉長兼太府卿。紹量功節用，甄煩就簡，凡有賜給，千匹以上，皆別覆奏，然後出之。靈太后嘉其用心，敕紹每月入見，諸有益國利民之事，皆令面陳。出除安北將軍、并州刺史。清慎守法，頗得民和。值山胡來寇，不能擊，以此損其聲望。復入為太府卿。莊帝初，遇害河陰。