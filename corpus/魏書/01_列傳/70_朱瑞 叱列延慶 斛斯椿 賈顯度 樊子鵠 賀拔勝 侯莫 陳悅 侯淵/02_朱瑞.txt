朱瑞，字元龍，代郡桑乾人。祖就，字祖成，卒於沛縣令。父惠，字僧生，行太原太守，卒。永安中，瑞貴達，就贈平東將軍、齊州刺史，惠贈使持節、冠軍將軍、恒州刺史。
瑞長厚質直，敬愛人士。孝昌末，尒朱榮引為其府戶曹參軍，又為大行臺郎中，甚為榮所親任。建義初，除黃門侍郎，仍中書舍人。榮恐朝廷事意有所不知，故居之門下，為腹心之寄。錄前後勳，封陽邑縣開國公，食邑一千戶。未幾，又除散騎常侍、安南將軍，黃門如故。丁父憂，去官。詔起復任，除青州大中正。及元顥內逼，瑞啟勸北幸，乃從駕於河陽，除侍中、征南將軍、兼吏部尚書，改封北海郡開國公，增邑一千戶。莊帝還洛，加衞將軍、左光祿大夫，又改封樂陵郡開國公，仍侍中，瑞雖為尒朱榮所委，而善處朝廷之間，莊帝亦賞遇之，曾謂侍臣曰：「為人臣當須忠實，至如朱元龍者，朕待之亦不異餘人。」
瑞啟乞三從之內並屬滄州樂陵郡，詔許之，仍轉滄州大中正。瑞始以青州樂陵有朱氏，意欲歸之，故求為青州中正；又以滄州樂陵亦有朱氏，而心好河北，遂乞移屬焉。尋加車騎將軍。
尒朱榮死，瑞與世隆俱北走。既而以莊帝待之素厚，且見世隆等並無雄才，終當敗喪，於路乃還。帝大悅，執其手曰：「社稷忠臣，當須如此。」尒朱天光擁眾關右，帝欲招納之，乃以瑞兼尚書左僕射為西道大行臺以慰勞焉。既達長安，會尒朱兆入洛，復還京師。都督斛斯椿先與瑞有隙，數譖之於世隆。世隆性多忌，且以前日乖異，忿恨更甚，普泰元年七月，遂誅之，時年四十九。太昌初，贈使持節、驃騎大將軍、開府儀同三司、青州刺史，諡曰恭穆。
子孟胤，襲封。齊受禪，例降。
瑞弟珍，字多寶。太尉、上黨王天穆錄事參軍。卒。
珍弟騰，字神龍。建義初，為龍驤將軍、大都督司馬。又封涇陽縣開國男，食邑二百戶。累遷中軍將軍、光祿大夫。與瑞同遇害。太昌初，贈滄州刺史。
騰弟慶賓，卒於光祿大夫。
子清，武定末，齊王開府中兵參軍。