尒朱度律，榮從父弟也。鄙朴少言。為統軍，從榮征伐。莊帝初，除安西將軍、光祿大夫，封樂鄉縣開國伯。尋轉安北將軍、朔州刺史，復除軍州刺史。[9]後加散騎常侍、右衞將軍。又除衞將軍、左光祿大夫，兼京畿大都督。榮死，與世隆赴晉陽。元曄之立，以度律為太尉公、四面大都督，封常山王。與尒朱兆入洛，兆還晉陽，留度律鎮京師。前廢帝時，為使持節、侍中、大將軍、太尉、兼尚書令、東北道大行臺，與仲遠出拒義旗。齊獻武王間之，與尒朱兆遂相疑貳，自敗而還。度律雖在軍戎，聚斂無厭，所至之處，為百姓患毒。其母山氏聞度律敗，遂恚憤而發病。及度律至，母責之曰：「汝既荷國恩，無狀反叛，我何忍見他屠戮汝也。」言終而卒，時人怪異之。後解大行臺，總隸長孫稚，戰於韓陵，敗還。斛斯椿先據河梁，度律欲攻之，會大雨，晝夜不止，士馬疲頓，弓矢不得施用，遂西走於灅波津，為人擒執。椿囚之，送於齊獻武王。王送於洛，斬之都市。