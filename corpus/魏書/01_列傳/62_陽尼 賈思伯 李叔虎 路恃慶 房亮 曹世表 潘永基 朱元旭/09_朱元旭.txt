朱元旭，字君昇，本樂陵人也。祖霸，[7]真君末南叛，投劉義隆，遂居青州之樂陵。元旭頗涉子史，開解几案。起家清河王國常侍。太學博士、員外散騎侍郎。頻使高麗。除尚書度支郎中。神龜末，以郎選不精，大加沙汰。元旭與隴西辛雄、范陽祖瑩、泰山羊深、西平源子恭並以才用見留。尋加鎮遠將軍、兼尚書右丞，仍郎中、本州中正。時關西都督蕭寶夤啟云：「所統十萬，食唯一月。」於是肅宗大怒，召問所由。錄、令以下，皆推罪於元旭。元旭入見，於御座前屈指校計寶夤兵糧乃踰一年，事乃得釋。除通直散騎常侍。永安初，加平東將軍、尚書左丞、光祿大夫。後轉司農少卿。遷衞將軍、左光祿大夫。天平中，復拜尚書左丞。既無風操，俛仰隨俗，性多機數，自容而已。於時朝廷分汲郡、河內二界挾河之地以立義州，安置關西歸款之戶，除元旭使持節、驃騎將軍、義州刺史。武定三年夏，卒於州，年六十七。贈本將軍、幽州刺史。
子敬道，武定中，司徒長流參軍。