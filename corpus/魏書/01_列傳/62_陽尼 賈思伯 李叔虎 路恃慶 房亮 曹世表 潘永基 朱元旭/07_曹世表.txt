曹世表，字景昇，東魏郡魏人也。魏大司馬休九世孫。祖謨，父慶，並有學名。世表少喪父，舉止有禮度。性雅正，工尺牘，涉獵羣書。
太和二十三年，尚書僕射、任城王澄奏世表為國子助教，頗失意。後轉司徒記室。與武威賈思伯、范陽盧同、隴西辛雄等並相友善。侍中崔光，鄉里貴達，每稱美之。遇患歸鄉。永平中，除兗州左將軍府司馬，非其所願，復以病解。延昌中，除清河太守，治官省約，百姓安之。正光中，拜前將軍、通直散騎常侍。大將軍、京兆王繼西征，以為從事中郎，攝中水兵事，自當煩劇，論者皆稱其能。還都，拜司空長史。孝昌中，青齊頻年反亂，詔世表持節慰喻。還都，轉尚書右丞。
後加征虜將軍，出行豫州刺史。值蕭衍將湛僧珍陷東豫州，州民劉獲、鄭辯反於州界，為之內應。朝廷以源子恭代世表為州，以世表為東南道行臺，率元安平、元顯伯、皇甫鄧林等討之。於時賊眾強斷小殷關，驛使不通。諸將以士馬單少，皆敗散之餘，不敢復戰，咸欲保城自固。世表時患背腫，乃輿病出外，呼統軍是云寶謂之曰：「湛僧珍所以敢深入為寇者，以獲、辯皆州民之望，為之內應。向有驛至，知劉獲移軍欲迎僧珍，去此八十里。今出其不意，一戰可破。獲破，則僧珍自走，東南清服，卿之功也。」乃簡選兵馬，付寶討之。促令發軍，日暮出城，比曉兵合。賊不意官軍卒至，一戰破獲，諸賊悉平，湛僧珍退走。唯鄭辯與子恭親舊，亡匿子恭所。世表召諸將吏，眾責子恭，收辯斬之，傳首京師。敕遣中使宣旨慰喻，賜馬二匹、衣服被褥。復以世表行豫州事，行臺如故。
還朝，加左將軍，兼尚書東道行臺，沿河分立鎮戍，以備葛榮。行達青州，遇患卒，時年五十四。永熙中，贈平東將軍、齊州刺史。