濟陰王小新成，和平二年封。頗有武略。庫莫奚侵擾，詔新成率眾討之。新成乃多為毒酒，賊既漸逼，便棄營而去。賊至，喜而競飲，聊無所備。遂簡輕騎，因醉縱擊，俘馘甚多。後位外都大官。薨，贈大將軍，諡曰惠公。
子鬱，字伏生，襲。位開府。為徐州刺史，以黷貨賜死，國除。
長子弼，字邕明，剛正有文學。位中散大夫。以世嫡應襲先爵，為季父尚書僕射麗因于氏親寵，遂奪弼王爵，撗授同母兄子誕。於是弼絕棄人事，託疾還私第。世宗徵為侍中，弼上表固讓。入嵩山，以穴為室，布衣蔬食。卒。建義元年，子暉業訴復王爵。永安三年，追贈尚書令、司徒公，諡曰文獻。初，弼嘗夢人謂之曰：「君身不得傳世封，其紹先爵者，君長子紹遠也。」弼覺，即語暉業。終如其言。
暉業，少險薄，多與寇盜交通。長乃變節，涉子史，亦頗屬文，而慷慨有志節。歷位司空、太尉，加特進，領中書監，錄尚書事。齊文襄嘗問之曰：「比何所披覽？」對曰：「數尋伊霍之傳，不讀曹馬之書。」暉業以時運漸謝，不復圖全，唯事飲啗，一日三羊，三日一犢。又嘗賦詩云：「昔居王道泰，濟濟富羣英。今逢世路阻，狐兔鬱縱橫。」齊初，降封美陽縣公，開府儀同三司、特進。暉業之在晉陽也，無所交通，居常閑暇，乃撰魏藩王家世，號為辨宗室錄，四十卷，行於世。
暉業弟昭業，頗有學尚，位諫議大夫。莊帝將幸洛南，昭業立於閶闔門外，扣馬諫，帝避之而過，後勞勉之。位給事黃門侍郎、衞將軍、右光祿大夫。卒，諡曰文侯。
鬱弟偃，字仲琁，位太中大夫。卒。
子誕，字曇首。初，誕伯父鬱以貪汙賜死，爵除。景明三年，誕訴云，伯鬱前朝之封，正以年長襲封，以罪除爵。爵由謬襲，襲應歸正。詔以偃正元妃息曇首，濟陰王嫡孫，可聽紹封，以纂先緒。誕既襲爵，除齊州刺史。在州貪暴，大為人患，牛馬騾驢，無不逼奪。家之奴隸，悉迫取良人為婦。有沙門為誕採藥，還而見之，誕曰：「師從外來，有何消息？」對曰：「唯聞王貪，願王早代。」誕曰：「齊州七萬戶，吾至來，一家未得三十錢，何得言貪？」後為御史中尉元纂所糾，會赦免。薨，諡曰靜王。
子撫，字伯懿，襲。莊帝初，為從兄暉業訴奪王爵。
偃弟麗，字寶掌。位兼宗正卿、右衞將軍，遷光祿勳，宗正、右衞如故。時秦州屠各王法智推州主簿呂苟兒為主，號建明元年，置立百官，攻逼州郡。涇州人陳瞻亦聚眾自稱王，號聖明元年。詔以麗為使持節、都督、秦州刺史，與別駕楊椿討之。苟兒率眾十餘萬屯孤山，列據諸險，圍逼州城。麗出擊，大破之，便進軍水洛。賊徒逆戰，麗夜擊走之。行秦州事李韶破苟兒于孤山，乘勝追奔三十里，獲其父母妻子，斬賊王五人，其餘相繼歸降，諸城之圍，亦悉奔散。苟兒率其王公三十餘人詣麗請罪。椿又斬瞻。麗因平賊之勢，枉掠良善七百餘人。世宗嘉其功，詔有司不聽追檢。
拜雍州刺史，為政嚴酷，吏人患之。其妻崔氏誕一男，麗遂出州獄囚死及徒流案未申臺者，一時放免。遷冀州刺史，入為尚書左僕射。帝問曰：「聞公在州，殺戮無理，枉濫非一，又大殺道人。」對曰：「臣在冀州可殺道人二百許人，亦復何多？」帝曰：「一物不得其所，若納諸隍，況殺道人二百而言不多。」麗脫冠謝，賜坐。卒，諡曰威。
子顯和，少有節操，歷司徒記室參軍。司徒崔光每見之曰：「元參軍風流清秀，容止閑雅，乃宰相之器。」除徐州安東府長史。刺史元法僧叛，顯和與戰被擒，執手命與連坐。顯和曰：「顯和與阿翁同源別派，皆是盤石之宗，一朝以地外叛，若遇董狐，能無慚德。」遂不肯坐。法僧猶欲慰喻，顯和曰：「乃可死作惡鬼，不能坐為叛臣。」及將殺之，神色自若。建義初，贈秦州刺史。