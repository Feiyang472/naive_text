史臣曰：穆崇夙奉龍顏，早著誠節，遂膺寵眷，位極台鼎；至乃身豫逆謀，卒蒙全護，明主之於勞臣，不亦厚矣！從享廟庭，抑亦尚功之義。觀少當公輔之任，業器其優乎？顗壯烈顯達，亮寬厚致位，紹立虛簡之操，弼有風格之名，世載不隕，青紫兼列，盛矣。至於壽以貴終，羆止削廢，人之無禮，為幸蓋多。醜之子孫，不乏名位，亦有人哉！
校勘記