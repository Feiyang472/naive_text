毛脩之，字敬文，滎陽陽武人也。父瑾，司馬德宗梁秦二州刺史。劉裕之擒姚泓，留子義真鎮長安，以脩之為司馬。及赫連屈丐破義真於青泥，脩之被俘，遂沒統萬。世祖平赫連昌，獲脩之。神䴥中，以脩之領吳兵討蠕蠕大檀，以功拜吳兵將軍，領步兵校尉。後從世祖征平涼有功，遷散騎常侍、前將軍、光祿大夫。脩之能為南人飲食，手自煎調，多所適意。世祖親待之，進太官尚書，賜爵南郡公，加冠軍將軍，常在太官，主進御膳。
從討和龍，別破三堡，賜奴婢、牛羊。是時，諸軍攻城，宿衞之士多在戰陳，行宮人少。雲中鎮將朱脩之，劉義隆故將也，時從在軍，欲率吳兵謀為大逆，因入和龍，冀浮海南歸。以告脩之，脩之不聽，乃止。是日無脩之，大變幾作。朱脩之遂亡奔馮文通。又以脩之收三堡功多，遷特進、撫軍大將軍、金紫光祿大夫，位次崔浩之下。
浩以其中國舊門，雖學不博洽，而猶涉獵書傳，每推重之，與共論說。言次，遂及陳壽《三國志》有古良史之風，其所著述，文義典正，皆揚于王廷之言，微而顯，婉而成章，班史以來無及壽者。脩之曰：「昔在蜀中，聞長老言，壽曾為諸葛亮門下書佐，被撻百下，故其論武侯云『應變將略，非其所長』。」浩乃與論曰：「承祚之評亮，乃有故義過美之譽，案其迹也，不為負之，非挾恨之矣。何以云然？夫亮之相劉備，當九州鼎沸之會，英雄奮發之時，君臣相得，魚水為喻，而不能與曹氏爭天下，委棄荊州，退入巴蜀，誘奪劉璋，偽連孫氏，守窮踦𨄅之地，僭號邊夷之間。此策之下者。可與趙他為偶，而以為管蕭之亞匹，不亦過乎？謂壽貶亮非為失實。且亮既據蜀，恃山嶮之固，不達時宜，弗量勢力。嚴威切法，控勒蜀人；矜才負能，高自矯舉。欲以邊夷之眾抗衡上國。出兵隴右，再攻祁山，一攻陳倉，疏遲失會，摧衄而反；後入秦川，不復攻城，更求野戰。魏人知其意，閉壘堅守，以不戰屈之。知窮勢盡，憤結攻中，發病而死。由是言之，豈合古之善將，見可而進，知難而退者乎？」脩之謂浩言為然。
太延二年，為外都大官。卒，諡曰恭公。
脩之在南有四子，唯子法仁入國。高宗初，為金部尚書，襲爵。後轉殿中尚書，加散騎常侍。法仁言聲壯大，至於軍旅田狩，唱呼處分，振於山谷。和平六年卒。贈征東大將軍、南郡王，諡曰威。
長子猛虎，太安中，為東宮主書，轉中舍人，又遷中散大夫。初襲爵，為散騎常侍。皇興中，蠕蠕犯塞，從顯祖討之，有勇決之稱。太和初卒，贈豫州刺史，諡曰康公。
子泰寶，襲爵。征虜長史。例降為侯。卒，子乾祐襲。
朱脩之者，劉義隆司徒從事中郎。守滑臺，安頡圍之。其母在家，乳汁忽出。母號慟告家人曰：「我年老，非復有乳汁之時，今忽如此，兒必歿矣。」果以其日為頡所擒。世祖善其固守，授以內職，以宗室女妻之。而佞巧輕薄，為人士所賤。為雲中鎮將。及入馮文通，文通送之江南。