臨渭氐苻健，字建業，本出略陽臨渭。祖懷歸，為部落小帥。父洪，字廣世。洪之生也，隴右霖雨，百姓苦之。時有謠曰：「雨若不止，洪水必起。」故名之曰洪。年十二而父死，為部帥。羣氐推以為盟主。劉曜拜洪為寧西將軍、率義侯，徙之高陸，進為氐王。石虎平秦隴，表石勒拜冠軍將軍、涇陽伯，又徙之枋頭。遷光烈將軍，進爵為侯，稍遷冠軍大將軍，進封西平公。討平梁犢，進位車騎大將軍、開府儀同三司、略陽公。冉閔之亂，秦雍徙民西歸，憑洪為主，眾至十餘萬，自稱大將軍、大單于、三秦王。既而為其將麻秋所鴆，臨死，謂健曰：「關中周漢舊都，形勝之國，進可以一同天下，退不失保全秦雍，吾死之後，便可鼓行而西。」健從之。
健，初名羆，字世建，又避石虎外祖張羆之名，故改焉。健便弓馬，善於事人，石虎深愛之，歷位翼軍校尉、鎮軍將軍。
時京兆杜洪竊據長安，關中雄儁皆應之。健密圖關中，懼洪之知也，乃繕宮室於枋頭，課民種麥，示無西意。既而自稱征西大將軍、雍州刺史，盡眾西行。至盟津，起浮橋以濟，遣弟輔國將軍雄率步騎五千入自潼關，兄子揚武將軍菁率眾七千自軹關入河東。執菁手曰：「若事不捷，汝死河北，我死河南，不及黃泉，無相見也。」濟訖，焚橋；自統大眾，繼雄而進。杜洪遣將軍張光逆健于潼關，雄擊破之。洪盡召關中之眾以拒健，健聞而筮之，遇泰之臨。健曰：「小往大來，吉亨。昔往東而小，今還西而大，吉孰大焉。諸君知不？此則漢祖屠秦之機也。」健長驅至長安，杜洪奔司竹，健遂入都。
建國十四年，乃僭稱天王，號年皇始，國號大秦，置百官。健尋自稱皇帝。桓溫率眾伐長安，次于灞上。健弟雄擊溫，破之，溫乃引眾東走。健遣其太子萇追溫，比至潼關，九敗之，萇亦為流矢所中死。關中大飢，蝗虫生於華澤，西至隴山，百草皆盡，牛馬至相噉毛，虎狼食人，行路斷絕。十八年，健死，子生僭立。
生，字長生，健之第三子也。幼而粗暴，昏酒無賴，祖洪甚惡之。生無一目，年七歲，洪戲之，問侍者曰：「吾聞瞎兒一淚，信乎？」侍者曰「然」。生怒，引佩刀自刺出血，曰：「此亦一淚也！」洪驚，鞭之，生曰：「性耐刀矟，不堪鞭捶。」洪曰：「汝為爾不已，吾將以汝為奴。」生曰：「可不如石勒也。」洪懼，跣而掩其口。謂健曰：「此兒狂悖，宜早除之，不然，長大必破人家。」健將殺之，雄止之曰：「兒長成自當修改，何至便如此。」健乃止。及長，力舉千鈞，雄勇好殺，手格猛獸，走及奔馬，擊刺騎射，冠絕一時。初，健之長子死，生母強氏意在少子柳，健以讖有「三羊五眼」之言，故立之。
生既僭立，號年壽光。雖在諒闇，遊飲自若。彎弓露刃，以見朝臣，錘鉗鋸鑿，備置左右。在位未幾，后妃公卿，下至僕隸，殺五百餘人。朝饗羣臣，酣飲奏樂，生親歌以和之。命其尚書令辛牢行酒，既而生怒曰：「何不強酒，猶有坐者！」引弓射牢而殺之。於是百僚大懼，無不引滿，汙服失冠，生以為樂。長安大風，或稱賊至，宮門晝閉，五日乃止。生推告賊者，刳出心胃。生舅強平切諫，生鑿其頂而殺之。虎狼大暴，從潼關至于長安，晝則斷道，夜則發屋，不食六畜，專以害人。自其元年秋，至于二年夏，虎殺七百餘人，民廢農桑，內外忷懼。其臣奏請禳災，生曰：「野獸飢則食人，飽當自止，終不累年為患也。天將助吾行誅，以施刑教，但勿犯罪，何為怨天。」生如阿房，遇人共妹行者，逼令為淫，固執弗從，生怒殺之。其尚書僕射賈玄石，形貌美偉，生與妻樓上望見玄石在庭中，妻曰：「此何人也？」生曰：「汝欲得也。」乃誅玄石。生嘗夜食棗過多，至旦病，使太醫程延診脉，延曰：「陛下食棗多，無他疾也。」生曰：「嘻，汝非聖人，焉知吾食棗？」乃殺之。常從輿上溲便，輦者謂之天雨。生既眇其目，所諱者不足、不具、少無缺傷殘毀偏隻之言，皆不得道，左右忤旨而死者，不可勝紀。太白犯東井，其臣奏曰：「東井，秦也，太白罰星，必有暴兵起於京師。」生曰：「星入井者，必將渴耳，何所怪乎？」初，生夢大魚食蒲，又長安謠曰：「東海大魚化為龍，男便為王女為公。問在何所，洛門東。」是月，生以謠夢之故，誅太師魚遵父子一十八人。東海，苻堅封也，時為龍驤將軍，宅在洛門之東。又謠曰：「百里望空城，鬱鬱何青青。瞎人不知法，仰不見天星。」於是悉壞諸空城以禳之。「法」，是苻法也。
生耽湎於酒，無復晝夜。其臣朝謁，漏盡請見，生曰：「日知盡乎？須待飲訖。」因醉問左右曰：「吾統天下已來，汝等何所聞乎？」或對曰：「聖明宰世，子育百姓，罰必有罪，賞必有功，天下唯歌太平，未聞有怨。」生曰：「汝媚吾也。」引而斬之。他日，又問，或對曰：「陛下刑罰微過。」生曰：「汝謗吾也。」亦殺之。使宮人與男女裸交於殿前，引羣臣臨而觀之。或生剝牛羊驢馬，活燖雞豚鵝鴨，數十為羣，放之殿下。剝人面皮，令其歌舞。勳舊親戚，殺害略盡，王公在者以疾告歸，得度一日如過十年。至於截脛刳胎、拉脅鋸頸者，動有千數。生夜對侍婢曰：「阿法兄弟，亦不可信，明當除之。」旦而侍婢以告，法與弟堅率壯士數百人入雲龍門，宿衞者皆捨仗歸堅。廢生為越王，俄而殺之。
堅，字永固，一字文玉，雄第二子也。既殺苻生，以位讓其兄清河王法，法固以推堅。於是去皇帝之號，僭稱天王，號年永興。以法為丞相、東海公，尋以疑忌殺之。改年為甘露，時建國二十二年也。堅從弟晉公柳反於蒲坂，魏公庾反於陝，燕公武反於安定，堅弟趙公雙反於上邽，皆討平之。慕容垂奔於堅，王猛勸堅殺之，堅不從。
三十八年，改為建元。堅遣使牛恬朝貢。使尚書令王猛伐鄴，堅親率大眾以繼之。克鄴，擒慕容暐。堅使其右將軍楊安攻克漢中，仍平蜀；又遣其武衞將軍苟萇西伐涼州，降張天錫；遣其子長樂公丕攻克襄陽。堅觀其史書，見母苟氏通李威之事，慚怒，乃焚其書。
堅南伐司馬昌明，戎卒六十萬，騎二十七萬，前後千里，旗鼓相望。堅至項城，涼州兵始達咸陽，蜀漢之軍，順流而下，幽冀之眾，至于彭城，東西萬里，水陸齊進，運漕萬艘，自河入石門，達于汝潁。堅弟陽平公融攻壽春，克之。融馳使白堅曰：「賊少易俘，但懼越逸，宜速進軍。」堅大悅，捨大軍于項城，輕騎八千，兼道赴之。堅與融登城，望昌明將謝石軍，又望八公山上草木皆類人形，顧謂融曰：「此亦勁敵也，何謂少乎！」憮然有懼色。謝石欲戰，苻融陳逼肥水，石遣使謂融曰：「君若小退師，令將士周旋，僕與君公緩轡而觀之，不亦美也？」融於是麾軍却陳，欲因其濟，覆而取之。軍遂奔退，制之不可止。融馬倒見殺，軍遂大敗。謝石乘勝追擊，至于青岡，死者相枕。堅單騎遁還淮北。初，謠言曰：「堅不出項。」羣臣勸堅停項，為六軍聲鎮，堅不從。諸軍悉潰，唯其冠軍慕容垂一軍獨全，堅以千餘騎赴之。收集離散，比至洛陽，眾十餘萬。
行未及關，垂有貳志，說堅請巡撫燕代，并求拜墓，許之。垂遂殺堅驍騎將軍石越、鎮軍將軍毛當，引丁零之眾攻堅子長樂公丕於鄴。慕容泓、沖起兵華澤，堅遣子叡、暉前後擊泓，為泓所敗。長安鬼夜哭三旬。沖又擊殺堅將姜宇於灞上，遂屯阿房，進逼長安。堅登城觀之，歎曰：「此虜何從而出？其強若斯！」大言責沖曰：「爾輩羣奴，正可牧牛羊，何為送死！」沖曰：「奴則奴矣，既厭奴苦，取爾見代。」堅遣使送錦袍一領遺沖，使者稱有詔：「古人兵交，使在其間。卿遠來草創，得無勞乎？今送一袍，以明本懷。朕於卿恩分如何，而於一朝忽為此變？」沖命詹事答之，亦稱皇太弟有令：「孤今心在天下，豈顧一袍小惠。苟能知命，便可君臣束手，早送皇帝。自當寬貸苻氏，以酬曩好，終不使既往之事，獨美於前。」堅大怒曰：「朕不用王景略、陽平公之言，使白虜敢至於此！」
長安大飢，人民相食。姚萇叛於北地，與沖連和，合攻長安。有羣烏數萬，鳴於長安城上，其聲甚悲，占者以為不終年，有甲兵入城之象。每夜有人周城大呼曰：「楊定健兒應屬我，宮殿臺觀應坐我，父子同出不共汝。」旦遣尋求，不見人跡。先是，又謠曰：「堅入五將山長得。」堅大信之，告其太子永道曰：「天或導予，脫如謠言。留汝兼總戎政，勿與賊爭利。吾當出隴收兵，運糧以給汝。天其或者正訓予也。」遣其衞將軍楊定擊沖於城西，為沖所擒。堅彌懼，付永道以後事，率騎數百出如五將，宣告州郡，期救長安。月餘，永道尋將母妻、宗室、男女數千騎出奔武都，遂假道入司馬昌明。慕容沖入據長安。堅至五將山，姚萇遣其將吳忠圍之。堅眾奔散，獨左右十數人，神色自若，坐而待之，召宰人進食。俄而兵至，執堅及其夫人張氏與少女寶錦，送詣姚萇。萇囚之，將害焉。堅自以平生遇萇厚，忿之，厲聲大罵，謂張氏曰：「豈令羌奴辱吾兒！」於是殺寶錦。姚萇乃縊堅於新平佛寺。永道既奔昌明，處之江州，桓玄以為梁州刺史，後為劉裕所誅。永道名犯高祖廟諱。
堅子丕，字永敍。堅以為征東將軍、冀州牧，封長樂公，鎮鄴。為慕容垂圍逼，丕乃去鄴，率男女六萬餘口進如潞川。堅驃騎將軍張蚝、并州刺史王騰迎丕入據晉陽。堅既為姚萇所殺，太祖九年，丕乃僭稱尊號，改年太安。先是，王猛子幽州刺史永亦率眾赴之，丕以永為司徒、錄尚書事，張蚝為司空，王騰為司隸，傳檄遠近，率多應之。
丕留王騰守晉陽，楊輔守壺關，率眾四萬，進據平陽，將討姚萇。而慕容永請假道東歸，丕弗許，怒曰：「永乃我之馬將，首亂京畿，禍傾社稷，承凶繼逆，方請逃歸。是而可忍，孰不可恕！」使其丞相王永討之，戰于襄陵，永大敗，死之。丕眾離散，率騎數千南奔東垣，為司馬昌明將馮該所殺。
丕族子登，字文高，粗險不修細行，故堅弗之奇也。長而折節，頗覽書傳。堅以為長安令，坐事黜為狄道長。
及關中起兵，奔於枹罕。羣氐殺河州牧毛興，推衞平為安西將軍、河州刺史，平以登為長史。既而，枹罕諸氐以衞平年老，議欲廢之，而憚其宗強，連日不決。氐有啖青者，謂諸將曰：「大事宜定，東討姚萇，不可猶豫，一旦事發，返為人害。諸君但請衞公會集眾將，青為諸君決之。」眾咸以為然，因大饗。青抽劍而前曰：「衞公朽耄，不足以成大事。狄道長苻登，雖王室疏屬，請共立之。」於是推登為使持節、都督隴右征羌諸軍事、撫軍大將軍、雍河二州牧、略陽公，率眾五萬東下隴，據南安，馳使請命。丕以登為征西大將軍、開府儀同三司、南安王，餘因其所稱而授之。
後與姚萇戰于胡奴阜，大破之。丕死，登國元年，登僭稱尊號於隴東，號年太初，置百官。立堅神主於軍中，載以輜軿，羽葆青蓋，建黃旗，虎賁之士三百人以衞之，每戰必告。繕甲治兵，引師而東，皆刻鉾鎧為「死休」字，示以戰死為志。每戰，以長矛鈎刃為方圓大陳，知有厚薄，從中分配，故人自為戰，所向無前。登每圍萇營，四面大哭，哀聲動人，大呼曰：「殺君賊姚萇，出來！吾與爾決。何為枉害無辜！」萇憚而不應。
登進攻安定，萇襲其輜重，獲登妻毛氏，將妻之，毛氏哭罵，萇殺之。登聞姚萇死，喜曰：「姚興小兒，吾將折杖以笞之。」乃盡眾而東，以趣廢橋。興將尹緯據橋待之，爭水不得，為緯所敗，奔於平涼，入馬毛山。姚興攻之，登戰死。
子崇，奔於湟中。僭稱尊號，改年延初。尋為乞伏乾歸所殺。