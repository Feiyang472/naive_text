孟鸞，字龍兒，不知何許人。坐事充閹人。文明太后時，王遇有寵，鸞以謹敏為遇左右，往來方山，營諸寺舍。由是漸見眷識。
靈太后臨朝，為左中郎將、中給事中。素被病，面常黯黑，於九龍殿下暴疾，半身不攝，扶載歸家，其夜亡。鸞初出，靈太后聞之，曰：「鸞必不濟，我為之憂。」及奏其死，為之下淚，曰：「其事我如此，不見我一日忻樂時也。」遂賜帛三百匹、黃絹十匹以供喪用。[16]七日，靈太后為設二百僧齋，賜助施五十匹。同類榮焉。