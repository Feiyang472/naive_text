楊範，字法僧，長樂廣宗人也。高宗時，坐宗人劫賊被誅，範宮刑，為王琚所養，恩若父子，往來出入其家。範為中謁者，轉黃門、中謁者僕射、中給事中、射聲校尉，加寧遠將軍，為中尹。世宗崩，高陽王雍總政，出為白水太守，加龍驤將軍。
靈太后臨朝，徵為常侍、崇訓太僕卿，領中嘗藥典御，賜爵華陰子。為平西將軍、華州刺史。中官內侍貴者，[14]靈太后皆許其方岳，以範年長，拜跪為難，所司非要，故得早遂其請。父子納貨，勞役兵民，為御史所糾。子遂逃竄，範事得散。赴京師，遂廢於家。
後靈太后念範勤舊。乃以範為中侍中、安南將軍，尋進鎮南將軍、崇訓太僕、華州大中正。卒，贈征西將軍、秦州刺史。