沈文秀，字仲遠，吳興武康人。伯父慶之，劉駿司空公。文秀初為郡主簿，稍遷建威將軍、青州刺史。
和平六年，劉子業為其叔彧所殺，文秀遂與諸州推立劉子勛。及子勛敗，皇興初，文秀與崔道固俱以州降，請師應接，顯祖遣平東將軍長孫陵等率騎赴之。會劉彧遣文秀弟文炳來喻之，文秀復歸於彧，彧以文秀為輔國將軍、刺史如故。
後慕容白曜既克升城，引軍向歷下，白曜復遣陵等率萬餘人長驅至東陽。文秀始欲降，以軍人虜掠，遂有悔心，乃嬰城固守。陵乃引師軍於清西。白曜既下歷城，乃率大眾并力攻討，長圍數匝，自夏至春始克。文秀取所持節，衣冠儼然，坐於齋內。亂兵入，曰：「文秀何在？」文秀厲聲曰：「身是！」執而裸送于白曜。左右令拜，文秀曰：「各二國大臣，無相拜之禮。」白曜忿之，乃至撾撻。後還其衣，為之設饌，遂與長史房天樂、司馬沈嵩等鎖送京師。面縛數罪，宥死，待為下客，給以粗衣蔬食。
顯祖重其節義，稍亦加禮之，拜為外都下大夫。太和三年，遷外都大官。高祖嘉文秀忠於其國，賜絹綵二百匹。後為南征都將，臨發，賜以戎服。尋除持節、平南將軍、懷州刺史，假吳郡公。是時河南富饒，人好奉遺，文秀一無所納，卒守清貧。然為政寬緩，不能禁止盜賊；而大興水田，於公私頗有利益。在州數年，年六十一，卒。
子保沖，太和中，奉朝請、大將軍宋王外兵參軍，後為南徐州冠軍長史。二十一年，坐援漣口退敗，有司處之死刑。高祖詔曰：「保沖，文秀之子，可特原命，配洛陽作部終身。」既而獲免。世宗時，卒於下邳太守。
房天樂者，清河人，滑稽多智。先為青州別駕，文秀拔為長史，督齊郡，州府之事，一以委之。卒于京師。
弟子嘉慶，漁陽太守。
嘉慶從弟瑚璉，長廣太守。
文秀族子嵩，聰敏有筆札。文秀以為司馬，甚器任之。隨文秀至懷州。文秀卒後，依宋王劉昶。昶遇之無禮，憂愧飢寒，未幾而卒。
文秀族子陵，字道通。太和十八年，高祖南伐，陵攜族孫智度歸降，引見於行宮。陵姿質妍偉，辭氣辯暢，高祖奇之，禮遇亞於王肅，授前軍將軍。後監南徐州諸軍事、中壘將軍、南徐州刺史，尋假節、龍驤將軍。二十二年秋，進持節、冠軍將軍。及高祖崩，陵陰有叛心，長史趙儼密言于朝廷，尚書令王肅深保明之，切責儼。既而果叛，殺數十人，驅掠城中男女百餘口，夜走南入。智度於彭城知之，從清中單舸奔陵，為下邳戍人所射殺。