孟表，字武達，濟北蛇丘人也。自云本屬北地，號索里諸孟。青徐內屬後，表因事南渡，仕蕭鸞為馬頭太守。
太和十八年，表據郡歸誠，除輔國將軍、南兗州刺史，領馬頭太守，賜爵譙縣侯，鎮渦陽。後蕭鸞遣其豫州刺史裴叔業攻圍六十餘日，城中食盡，唯以朽革及草木皮葉為粮。表撫循將士，勠力固守。會鎮南將軍王肅解義陽之圍，還以救之，叔業乃退。初，有一南人，自云姓邊字叔珍，攜妻息從壽春投表，云慕化歸國。未及送闕，便值叔業圍城。表後察叔珍言色，頗疑有異，即加推覈，乃云是叔業姑兒，為叔業所遣，規為內應，所攜妻子並亦假妄。表出叔珍於北門外斬之，於是人情乃安。
高祖嘉其誠績，封汶陽縣開國伯，邑五百戶。遷征虜將軍、濟州刺史，為散騎常侍、光祿大夫，進號平西將軍。世宗末，降平東將軍、[11]齊州刺史。延昌四年卒，年八十一。贈安東將軍、兗州刺史，諡曰恭。
子崇，襲。官至昌黎、濟北二郡太守。