游雅，字伯度，小名黃頭，廣平任人也。少好學，有高才。世祖時，與勃海高允等俱知名，徵拜中書博士、東宮內侍長，遷著作郎。使劉義隆，授散騎侍郎，賜爵廣平子，加建威將軍。稍遷太子少傅，領禁兵，進爵為侯，加建義將軍。受詔與中書侍郎胡方回等改定律制。出為散騎常侍、平南將軍、東雍州刺史，假梁郡公。在任廉白，甚有惠政。徵為祕書監，委以國史之任。不勤著述，竟無所成。詔雅為太華殿賦，文多不載。雅性剛戇，好自矜誕，陵獵人物。高允重雅文學，而雅輕薄允才，允性柔寬，不以為恨。允將婚于邢氏，雅勸允娶于其族，允不從。雅曰：「人貴河間邢，不勝廣平游。人自棄伯度，我自敬黃頭。」貴己賤人，皆此類也。允著徵士頌，殊為重雅，事在允傳。雅因論議長短，忿儒者陳奇，遂陷奇至族，議者深責之。和平二年卒。贈相州刺史，諡曰宣侯。
子僧奴，襲爵。卒，子雙鳳襲。
雅弟恒，子曇護。太和中，為中散，遷典寺令。後慰勞仇池，為賊所害。贈肆州刺史。