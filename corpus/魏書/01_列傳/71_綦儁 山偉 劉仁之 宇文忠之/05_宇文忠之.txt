字文忠之，河南洛陽人也。其先南單于之遠屬，世據東部，後入居代都。祖阿生，安南將軍，巴西公。父侃，卒於治書侍御史。忠之獵涉文史，頗有筆札，釋褐太學博士。天平初，除中書侍郎。裴伯茂與之同省，常侮忽之，以忠之色黑，呼為「黑宇」。後敕修國史。元象初，兼通直散騎常侍，副鄭伯猷使蕭衍。武定初，為安南將軍、尚書右丞，仍修史。未幾，以事除名。忠之好榮利，自為中書郎，六七年矣，遇尚書省選右丞，預選者皆射策，忠之入試焉。既獲丞職，大為忻滿，志氣囂然，有驕物之色，識者笑之。既失官爵，怏怏發病卒。子君山。