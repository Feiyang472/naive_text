鄧淵，字彥海，安定人也。祖羌，苻堅車騎將軍。父翼，河間相。慕容垂之圍鄴，以翼為後將軍、冀州刺史、真定侯。翼泣對使者曰：「先君忠于秦室，翼豈可先叛乎！忠臣不事二主，自古通義，未敢聞命。」垂遣使喻之曰：「吾與車騎結異姓兄弟，卿亦猶吾之子弟，安得辭乎？」翼曰：「冀州宜任親賢，翼請他役效命。」垂乃用為建武將軍、河間太守、尚書左丞，皆有聲稱。卒於趙郡內史。
淵性貞素，言行可復，博覽經書，長於易筮。太祖定中原，擢為著作郎。出為蒲丘令，誅剪姦猾，盜賊肅清。入為尚書吏部郎。淵明解制度，多識舊事，與尚書崔玄伯參定朝儀、律令、音樂，及軍國文記詔策，多淵所為。從征平陽，以功賜爵漢昌子，改下博子，加中壘將軍。太祖詔淵撰國記，淵造十餘卷，惟次年月起居行事而已，未有體例。淵謹於朝事，未嘗忤旨。
其從父弟暉為尚書郎，兇俠好奇，與定陵侯和跋厚善。跋有罪誅，其子弟奔長安，或告暉將送出之。由是太祖疑淵知情，遂賜淵死，既而恨之。時人咸愍惜焉。
長子　鄧潁
子潁，襲爵。為太學生，稍遷中書侍郎。世祖詔太常崔浩集諸文學，撰述國書，潁與浩弟覽等俱參著作事。駕幸漠南，高車莫弗庫若干率騎數萬餘，驅鹿百餘萬，詣行在所。詔潁為文，銘于漠南，以紀功德。兼散騎常侍，使於劉義隆。進爵為侯，加龍驤將軍。延和三年，從征胡賊白龍。還，卒於路。諡曰文恭。
長子長子　鄧怡
子怡，襲爵。官至荊州刺史、假寧南將軍。賜爵南陽公。和平中卒。
長子長子長子　鄧良奴
長子良奴，襲爵。良奴弟侍高祖，賜名述。歷吏職，以貞謹見稱。遷中大夫，守廷尉少卿。出為建忠將軍、齊州刺史。初改置百官，始重公府元佐。時太傅元丕出為并州刺史，以述為太傅長史，帶太原太守。尋徵為司空長史，卒官。詔賜錢十萬、布五十匹，諡曰貞。
長子長子長子長子　鄧纂
長子纂，奉朝請，累遷中散大夫。
長子長子長子次子　鄧獻
纂弟獻，奉朝請、司空西閤祭酒、員外常侍、河陰令。尋遷鎮遠將軍、諫議大夫。肅宗末，除冠軍將軍、潁州刺史。建義初，聞尒朱榮入洛，朝士見害，遂奔蕭衍。
長子次子　鄧宗慶
怡弟宗慶，以中書學生，入為中散。稍遷尚書，加散騎常侍，賜爵定安侯。轉典南部。宗慶在南部積年，多所敷奏，州鎮憚之，號為稱職。進爵南陽公，除安南將軍、涇州刺史，徙趙郡公。宗慶在州，為民所訟，雖訊鞫獲情，上下大不相得。轉徐州刺史，仍本將軍。未幾，坐妻韓巫蠱，伏誅。
長子次子子　鄧伯忻
宗慶子伯忻，與父俱死。
長子次子子子　鄧儼
伯忻子儼，逃越得免。後歷尚書郎，除常山太守，轉安南將軍、光祿大夫、持節、兼尚書左丞、郢州行臺，又加撫軍將軍。卒，贈鎮南將軍、荊州刺史。
次子　鄧權
穎弟權，從世祖征伐，官至龍驤將軍、豫州刺史，賜爵新野侯。從征蠕蠕，坐法死。
三子　鄧顥
弟顥，卒於中書侍郎。
三子長子　鄧靈珍
顥長子靈珍，中書學生、[24]祕書中散。卒，贈員外散騎常侍。
三子長子子　鄧羨
子羨，歷中書學生、侍御史，以明謹見知。出為齊州武昌王征虜長史。後李元護之為齊州，仍為長史，帶東魏郡太守。在治十年，經三刺史，以清勤著稱。齊人懷其恩德，號曰良二千石。及代還，大受民故送遺，頗以此為損。中山王英攻義陽，羨為軍司。罷，除諫議大夫，兼給事黃門侍郎，副侍中游肇為畿內大使。後行貨於錄尚書、北海王詳，轉大司農少卿。出行荊州事，轉征虜將軍、郢州刺史，鎮義陽。在州銳於聚斂。又納賄於于忠，徵為給事黃門侍郎。尋加後將軍、河南尹，黃門如故。未拜，而靈太后臨朝，以元昭為河南尹，羨仍黃門，加平南將軍。羨以義陽軍司之勳，封安陽縣開國子，邑三百戶。羨曲附左右，故獲封焉。時幽、瀛、滄、冀大水，頻經寇難，民飢。詔羨兼尚書、假散騎常侍，持節詣州，隨方賑恤，多有所濟。神龜初，發疽卒，年五十四。詔賻帛三百匹、朝服一襲，贈鎮東將軍、青州刺史，諡曰恭。
三子長子子子　鄧躋
長子躋，字伯昇，頗有意尚。祕書郎。朝議以羨本不合山河之賞，故不許躋襲。躋訴訟久之，始聽紹封。稍遷前將軍、太中大夫、梁州開府長史。與刺史元羅同陷蕭衍，卒於江南。
三子長子子子子　鄧孝緒
子孝緒，元象中，以躋柩還國。興和中，襲爵。齊受禪，例降。
三子次子　鄧靈奇
靈珍弟靈奇，立忠將軍、齊州刺史。進號冠軍將軍，賜爵昌國侯。為政清簡，有威惠。
三子次子子　鄧恭伯
子恭伯，右光祿大夫。