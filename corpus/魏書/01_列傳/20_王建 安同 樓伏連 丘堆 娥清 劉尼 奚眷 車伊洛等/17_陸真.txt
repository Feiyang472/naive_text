陸真，代人也。父洛侯，秦州長史。真少善騎射。世祖初，以真膂力過人，拜內三郎。數從征伐，所在摧鋒陷陳，前後以功屢受賞賜。
真君中，從討蠕蠕，以功賜爵關內侯。後攻懸瓠，登樓臨射城中，弦不虛發。劉義隆將王玄謨眾數萬人寇滑臺，真從世祖討之。夜與數人乘小船突玄謨軍，入城撫慰，登城，巡行賊營中，乃還渡河。至明，玄謨敗走。從駕至江，真再破賊軍，拜建武將軍、石城子。還攻盱眙，真功居多，遷給事中，典太倉事。
高宗即位，拜冠軍將軍，進爵都昌侯。遷散騎常侍，選部尚書。時丁零數千家寇竊并定，真與并州刺史乞伏成龍自樂平東入，與定州刺史許崇之併力討滅。從駕巡東海，以真為寧西將軍。尋遷安西將軍、長安鎮將，假建平公。胡賊帥賀略孫聚眾千餘人叛于石樓。真擊破之，殺五百餘人。是時，初置長蛇鎮，真率眾築城，未訖，而氐豪仇傉檀等反叛，氐民咸應，其眾甚盛。真擊平之，殺四千餘人，卒城長蛇而還。
東平王道符反于長安，殺雍州刺史魚玄明，關中草草。以真為長安鎮將，賜爵河南公。長安兵民，素伏威信，真到，撫慰之，皆怡然安靜。咸陽民趙昌受劉彧署龍驤將軍，扇動鄠、𥂕厔二縣，聚黨數百人據赤谷以叛。真與雍州刺史劉邈討平之，昌單騎走免。後鄠縣民王稚兄弟，聚二千餘人，招引趙昌。始平、石安、池陽、靈武四縣人皆應之，眾至五千，據治谷堡。時詔南郡王李惠等領步騎六千討昌。真以大軍未至，慮昌滋蔓，與雍州刺史劉邈討昌。昌出營拒戰，真擊破之，斬昌及賊首三千餘級，傳首京師，并誅其黨與七百餘人，獲男女一千餘口。雍州民夷，莫不震伏。在鎮數年，甚著威稱。延興二年卒。歸葬京師，諡曰烈。
子延，字契胡提，頗有氣幹，襲爵河南公。累遷歷長安鎮將，拜安南將軍、濟州刺史。例降，改封汝陽侯。京兆王愉為徐州刺史，以延為愉府司馬，帶彭城內史。正始初，除武川鎮將。入除太僕卿。都督沃野、武川、懷朔三鎮諸軍事、安北將軍、懷朔鎮大將，加散騎常侍。正光初，拜金紫光祿大夫，復除太僕卿。受使綏慰秀容，為牧子所害。
弟什夤，太府卿、平東將軍、光祿大夫。建義初，拜都官尚書。卒於平南將軍、光祿大夫。