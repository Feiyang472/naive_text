宋翻，字飛烏，廣平列人人也，吏部尚書弁族弟。少有操尚，世人以剛斷許之。世宗初，起家奉朝請，本州治中、廣平王郎中令。尋拜河陰令。
翻弟道璵，先為冀州京兆王愉法曹行參軍，愉反，逼道璵為官，翻與弟世景俱囚廷尉。道璵後棄愉歸罪京師，猶坐身死，翻、世景除名。久之，拜翻治書侍御史、洛陽令、中散大夫、相州大中正，猶領治書。又遷左將軍、南兗州刺史。時蕭衍遣將先據荊山，規將寇竊。屬壽春淪陷，賊遂乘勢徑趨項城。翻遣將成僧達潛軍討襲，頻戰破之，自是州境帖然。
孝莊時，除司徒左長史、撫軍將軍、河南尹。初，翻為河陰令，順陽公主家奴為劫，攝而不送，翻將兵圍主宅，執主壻馮穆，步驅向縣。時正炎暑，立之日中，流汗霑地。縣舊有大枷，時人號曰「彌尾青」，及翻為縣主，吏請焚之。翻曰：「且置南牆下，以待豪家。」未幾，有內監楊小駒詣縣請事，辭色不遜，命取尾青以鎮之。既免，入訴於世宗。世宗大怒，敕河南尹推治其罪。翻具自陳狀。詔曰：「卿故違朝法，豈不欲作威以買名？」翻對：「造者非臣，買名者亦宜非臣。所以留者，非敢施於百姓，欲待兇暴之徒如小駒者耳。」於是威振京師。及為洛陽，迄於為尹，畏憚權勢，更相承接，故當世之名大致減損。永安三年，卒於位。贈侍中、衞將軍、相州刺史。出帝初，重贈驃騎大將軍、儀同三司、尚書左僕射、雍州刺史，諡曰貞烈。
子思遠，卒於司空從事中郎。
翻弟毓，字道和，敦篤有志行。平西將軍、太中大夫。
子世軌，齊文襄王大將軍府祭酒。
毓弟世景，在良吏傳。
世景弟叔集，亦有學行。征東裴衍之討葛榮也，表為員外散騎侍郎，引同戎役。及衍敗，同時遇害。
叔集弟道璵，少而敏儁。世宗初，以才學被召，與祕書丞孫惠蔚典校羣書，考正同異。自太學博士轉京兆王愉法曹行參軍。臨死，作詩及挽歌詞，寄之親朋，以見怨痛。道璵又曾贈著作佐郎張始均詩，其末章云：「子深懷璧憂，余有當門病。」道璵既不免難，始均亦遇世禍，時咸怪之。無子，兄毓以第三子子叔繼。