伊馛，代人也。少而勇健，走及奔馬，善射，多力，曳牛却行。神䴥初，擢為侍郎，轉三郎，賜爵汾陽子，加振威將軍。
世祖之將討涼州也，議者咸諫，唯司徒崔浩勸世祖決行。羣臣出後，馛言於世祖曰：「若涼州無水草，何得為國？議者不可用也，宜從浩言。」世祖善之。既克涼州，世祖大會於姑臧，謂羣臣曰：「崔公智計有餘，吾亦不復奇之。吾正奇馛弓馬之士，而所見能與崔同，此深自可奇。」顧謂浩曰：「馛智力如此，終至公相。」浩曰：「何必讀書，然後為學。衞青、霍去病亦不讀書，而能大建勳名，致位公輔。」世祖笑曰：「誠如公言。」
馛性忠謹，世祖愛之，親待日殊，賞賜優厚。真君初，世祖欲拜馛為尚書，封郡公。馛辭曰：「尚書務殷，公爵至重，非臣年少愚近所宜荷任，請收過恩。」世祖問其欲，馛曰：「中、祕二省多諸文士，若恩矜不已，請參其次。」世祖賢之，遂拜為中護將軍、祕書監。以功賜爵魏安侯，加冠軍將軍。後出為東雍州刺史，恩化大行，百姓思之。轉殿中尚書，常典宿衞。世祖親任之。從幸瓜步，頻有戰功，進號鎮軍將軍。興安二年，遷征北大將軍、都曹尚書，加侍中，進爵河南公。興光元年，拜司空。及為三公，清約自守，為政舉大綱而已，不為苛碎。太安二年，領太子太保。三年，與司徒陸麗等並平尚書事。五年薨。
子蘭，襲。散騎常侍、庫部尚書。卒。
子盆生，驍勇有膽氣。初為統軍，累有戰功，遂為名將。以勳賜爵平城子。神龜二年，自驍騎將軍、直閤將軍為持節、右將軍、洛州刺史。與荊州刺史、淮南王世遵，魯陽太守崔模俱討襄陽，不克而還，坐免官。後除安西將軍、光祿大夫。又為撫軍將軍、太僕卿、假鎮西將軍、西道別將，每戰頻捷。自崔延伯之後，盆生為次焉。進號征西將軍，行岐州刺史。復為西道都督，戰歿。贈車騎將軍、雍州刺史。永熙中，重贈驃騎大將軍、儀同三司、定州刺史。
子武平，司徒祭酒。
武平弟武榮，直閤將軍。
馛族孫豹子，武衞將軍。
豹子從子琳，亦武衞將軍。