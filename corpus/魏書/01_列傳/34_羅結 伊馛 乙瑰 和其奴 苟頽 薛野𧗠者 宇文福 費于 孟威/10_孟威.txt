孟威，字能重，河南洛陽人。頗有氣尚，尤曉北土風俗。歷東宮齋帥、[9]羽林監。時四鎮高車叛投蠕蠕，高祖詔威曉喻禍福，追還逃散，分配為民。後以明解北人之語，敕在著作，以備推訪。永平中，自鎮遠將軍、前軍將軍、左右直長，加龍驤將軍，出使高昌。還，遷城門校尉、直閤將軍、沃野鎮將。正光初，蠕蠕主阿那瓖歸國，詔遣前郢州刺史陸希道兼侍中為使主，以威兼散騎常侍為副，遠畿迎接。阿那瓖之還國也，復以威為平北將軍、光祿大夫，假員外常侍，為使主護送之。前後頻使遠蕃，粗皆稱旨。復加撫軍將軍。普泰中，除大鴻臚卿，尋加驃騎大將軍、左光祿大夫。天平三年卒。贈使持節、侍中、本將軍、都督冀瀛滄三州諸軍事、司空公、冀州刺史。子恂嗣。
威弟季，稍遷鎮遠將軍、左中郎將、廷尉監。以本將軍除廣州刺史。預尒朱榮義舉，封鉅鹿縣開國公，食邑一千戶。除撫軍將軍、廷尉卿，轉司農卿。出為平西將軍、華州刺史。卒，贈車騎大將軍、雍州刺史。