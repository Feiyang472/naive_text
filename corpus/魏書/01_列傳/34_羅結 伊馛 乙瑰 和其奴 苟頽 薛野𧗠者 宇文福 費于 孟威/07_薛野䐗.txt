薛野䐗，代人也。父達頭，自姚萇時率部落歸國。太祖嘉其忠款，賜爵聊城侯，散員大夫，待以上客之禮，賜妻鄭氏。達頭閑雅恭慎，太祖深器之。卒，贈平南將軍、冀州刺史，諡曰悼。野䐗少失父母，養於宗人利家。及長，好學善射。高宗初，召補羽林。遷給事中，典民籍事，校計戶口，號為稱職。賜爵順陽子。野䐗少孤，父侯不襲，至是錫爵。和平中，除平南將軍、并州刺史，進爵河東公。轉太州刺史，在治有聲。卒，年六十一。贈散騎常侍、大將軍、并州刺史，諡曰簡。
子虎子，姿貌壯偉，明斷有父風。年十三，入侍高宗。太安中，遷內行長，典奏諸曹事。當官正直，內外憚之。及文明太后臨朝，出虎子為枋頭鎮將。
虎子素剛簡，為近臣所疾，因小過黜為鎮門士。及顯祖南巡，次於山陽。虎子拜訴於路，曰：「臣昔事先帝，過霑重恩。陛下在諒闇之日，臣橫罹非罪，自擯黜此蕃，已經多載，不悟今日得奉聖顏。」遂流涕嗚咽。顯祖曰：「卿先帝舊臣，久屈非所，良用憮然。」詔虎子侍行，訪以政事，數十里中，占對不絕。時山東飢饉，盜賊競起。相州民孫誨等五百餘人，稱虎子在鎮之日，土境清晏，訴乞虎子。乃復除枋頭鎮將，即日之任。至鎮，數州之地，姦徒屏跡。顯祖璽書慰喻。後除平南將軍、相州刺史。顯祖崩，不行。太和二年，襲爵。三年，詔虎子督三將出壽春，與劉昶南討。四年，徐州民桓和等叛逆，屯於五固。詔虎子為南征都副將，與尉元等討平之。以本將軍為彭城鎮將。至鎮，雅得民和。除開府、徐州刺史。
時州鎮戍兵，資絹自隨，不入公庫，任其私用，常苦飢寒。虎子上表曰：「臣聞金湯之固，非粟不守；韓白之勇，非糧不戰。故自用兵以來，莫不先積聚，然後圖兼并者也。今江左未賓，鯨鯢待戮，自不委粟彭城，以強豐沛，將何以拓定江關，掃一衡霍？竊惟在鎮之兵，不減數萬，資糧之絹，人十二匹，即自隨身，用度無準，未及代下，不免飢寒。論之於公，無毫釐之潤；語其利私，則橫費不足。非所謂納民軌度，公私相益也。徐州左右，水陸壤沃，清、汴通流，足盈激灌。其中良田十萬餘頃。若以兵絹市牛，分減戍卒，計其牛數，足得萬頭。興力公田，必當大獲粟稻。一歲之中，且給官食，半兵耘植，餘兵尚眾，且耕且守，不妨捍邊。一年之收，過於十倍之絹；暫時之耕，足充數載之食。於後兵資，唯須內庫，五稔之後，穀帛俱溢。匪直戍士有豐飽之資，於國有吞敵之勢。昔杜預田宛葉以平吳，充國耕西零以強漢。臣雖識謝古人，任當邊守，庶竭塵露，有增山海。」高祖納之。
又上疏曰：「臣聞先王建不易之軌，萬代承之；聖主垂不刊之制，千載共仰。伏惟陛下道洽羣生，恩齊造化，仁德所覃，迹超前哲。遠崇古典，留意治方，革前王之弊法，申當今之宜用。定貢賦之輕重，均品秩之厚薄，庶令百辟足以代耕，編戶享其餘畜。巍乎煥焉，不可量也。臣竊尋居邊之民，蒙化日淺，戎馬之所，資計素微。小戶者一丁而已，計其徵調之費，終歲乃有七縑。去年徵責不備，或有貨易田宅，質妻賣子，呻吟道路，不可忍聞。今淮南之人，思慕聖化，延頸企足，十室而九。恐聞賦重，更懷進退。非惟損皇風之盛，慮傷慕義之心。且臣所居，與南連接，民情去就，實所諳知。特宜寬省，以招未至。其小郡太守，數戶而已。一請止六尺絹，歲不滿匹。既委邊捍，取其必死，邀之士重，何吝君輕。今班制已行，布之天下，不宜忤冒，以亂朝章。但猥藉恩私，備位蕃岳，憂責之地，敢不盡言。」書奏，文明太皇太后令曰：「俸制已行，不可以小有不平，便虧通式。」
在州戍兵，每歲交代，虎子必親自勞送。喪者給其斂帛。州內遭水，二麥不收，上表請貸民粟，民有車牛者，求詣東兗給之。並如所奏，民得安堵。高祖曾從容問祕書丞李彪曰：「卿頻使江南，徐州刺史政績何如？」彪曰：「綏邊布化，甚得其和。」高祖曰：「朕亦知之。」沛郡太守邵安、下邳太守張攀咸以贓汚，虎子案之於法。安等遣子弟上書，誣虎子南通賊虜。高祖曰：「此其妄矣，朕度虎子必不然也。」推案果虛。乃下詔曰：「夫君臣體合，則功業可興；上下猜懼，則治道替矣。沛郡太守邵安、下邳太守張攀咸以貪惏獲罪，各遣子弟詣闕，告刺史虎子縱民通賊，妄稱無端。安宜賜死，攀及子僧保鞭一百，配敦煌。安息他生鞭一百。可集州官兵民等，宣告行決。塞彼輕狡之源，開此陳力之效。」在州十一載，太和十五年卒，年五十一。贈散騎常侍、鎮南將軍、相州刺史，諡曰文。有六子。
長子世遵，襲爵，例降為侯。景明中，為秦州刺史，稍遷左將軍。卒，年四十二。
長子忱，字安民。正光中，襲爵。稍遷鎮南將軍、鉅鹿太守、定州儀同開府諮議參軍、齊獻武王大行臺左丞、中外府司馬。出為殷州驃騎府長史。武定五年，除鎮北將軍、北廣平太守。為治暴虐，曾因公事，一家之內併殺數人。為民所訟，將致之罪，遇患，卒於郡。贈征西將軍、西兗州刺史。
忱弟安顥，武定末，東豫州征西府長史。
世遵弟曇慶，少有度量。永平中，員外散騎常侍，遷尚書郎。年五十一，卒。
子衍，字元孫，輕財慕義。熙平中，為侍御史、奉朝請。永安中，尚書駕部郎中，行河陰縣事。卒於正平太守。贈征東將軍、徐州刺史。
曇慶弟曇寶，初補散騎。高祖詔曇寶採遺書於天下。歷侍御中散、直閤將軍、太子步兵校尉。世宗時，遣使巡行四方，以曇寶持節、兼散騎常侍、龍驤將軍、南道大使。曇寶達豫州，卒，年二十九。
曇寶弟曇尚，有容貌，性寬和。初辟御史，加奉朝請。熙平二年，除徐州穀陽戍主，行南陽平郡事。母憂去職。正光中，詔以陽平隣接蕭衍，綏捍須人，仰尚書舉才而遣。左僕射蕭寶夤舉曇尚應選，馳驛之郡。孝昌初，徐州刺史元法僧叛入蕭衍，曇尚斬其使人，送首於都督、安樂王鑒。鑒不能援，遂為蕭衍將王希聃所陷，拘曇尚送蕭衍。衍以禮遇之，曇尚乞歸，衍乃聽還。肅宗復其本秩。武泰初，尒朱榮擅強并肆，朝廷欲揣其情，除曇尚員外常侍，使於榮，託以慰喻，密以觀之。建義初，除司徒左長史、兼吏部尚書，授太原王尒朱榮官。還，賜爵永安侯。尋除後將軍、定州刺史。尒朱榮之死，授持節、兼尚書北道行臺，代魏蘭根。後為鎮東將軍、金紫光祿大夫。太昌初，加征東將軍，行兗州事。天平中，除驃騎大將軍、齊州刺史。曇尚凡歷三州，俱稱貪虐。還，除將作大匠，卒於官，年六十一。贈都督瀛滄二州諸軍事、本將軍、儀同三司、瀛州刺史。
子仲芬，武定中，齊文襄王中外府中兵參軍。
曇尚弟琡，字曇珍。武定末，儀同三司、尚書右僕射。