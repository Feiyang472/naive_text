宇文福，河南洛陽人。其先南單于之遠屬，世為擁部大人。祖活撥，仕慕容垂，為唐郡內史、遼東公。太祖之平慕容寶，活撥入國，為第一客。
福少驍果，有膂力。太和初，拜羽林郎將，遷建節將軍，賜爵新昌侯、南征都將。擊蕭賾有功，授顯武將軍。尋除恢武將軍、北征都將，特賜戎服。破蠕蠕別部，獲萬餘。還，除都牧給事。十七年，車駕南討，假冠軍將軍、後軍將軍。時仍遷洛，敕福檢行牧馬之所。福規石濟以西、河內以東，拒黃河南北千里為牧地。事尋施行，今之馬場是也。及從代移雜畜於牧所，福善於將養，並無損耗，高祖嘉之。尋補司衞監。從駕豫州，加冠軍將軍、西道都將、假節、征虜將軍。領精騎一千，專殿駕後。未幾，轉驍騎將軍，仍領太僕、典牧令。從駕征南陽，兼武衞將軍。
二十二年，車駕南討，遣福與右衞將軍楊播為前軍。至鄧城，福選兵簡將，為攻圍之勢。高祖望福軍法齊整，將士閑習，大被褒歎。蕭鸞遣其尚書崔慧景、黃門郎蕭衍率眾十萬來救。高祖指麾將士，敕福領高車羽林五百騎出賊南面，奪其橋道，遏絕歸路。賊眾大恐，六道來戰。福據鞍誓眾，身先士卒，賊不得前，遂大奔潰。賜爵昌黎伯，正武衞，加征虜將軍。尋以高車叛，命加征北將軍、北征都將，追討之。軍敗被黜。
景明初，乃起拜平遠將軍、南征統軍。進計於都督彭城王勰曰：「建安是淮南重鎮，彼此要衝。得之則義陽易圖，不獲則壽春難保。」勰然之。及勰為州，遂令福攻建安。建安降，以勳封襄樂縣開國男，邑二百戶。除太僕少卿。尋以衍將寇邊，假節、征虜將軍，領兵出三關討之。又詔福行豫州事，與東豫州刺史田益宗共相影援，綏遏蠻楚。還，為光祿大夫，轉太僕卿。延昌中，以本官領左衞將軍，除散騎常侍、都官尚書，加安東將軍、營州大中正。
熙平初，除鎮北將軍、瀛州刺史。福性忠清，在公嚴毅，以信御民，甚得聲譽。解任，復除太僕卿。又為金紫光祿大夫。出除散騎常侍，都督懷朔、沃野、武川三鎮諸軍事，征北將軍，懷朔鎮將。至鎮，遇病卒。詔遣主書樂安嘉赴弔。贈車騎大將軍、定州刺史，開國如故，諡曰貞惠。
長子善，字慶孫，襲爵。自司空掾，稍遷平南將軍、光祿大夫。孝昌末，北征戰歿。贈車騎將軍、冀州刺史。
善弟延，字慶壽，體貌魁岸，眉目疎朗。永平中，釋褐奉朝請，直後、員外散騎常侍。以父老，詔聽隨侍在瀛州。屬大乘妖黨突入州城，延率奴客戰，死者數人，身被重創，賊乃小退，而縱火燒齋閣。福時在內，延突火而入，抱福出外，支體灼爛，髮盡為燼。於是勒眾與賊苦戰，賊乃散走。以此見稱。孝昌中，授假節、建威將軍、西道別將，赴援關隴，有戰功。除員外散騎常侍，轉直寢。與万俟醜奴戰沒。贈冠軍將軍、豫州刺史。
子仲鸞，武定末，齊王丞相府長流參軍。
慶壽弟慶安，歷給事中、尚書殿中郎中。後加平北將軍、武衞將軍。河陰遇害，贈征東將軍、兗州刺史。長子仲融。融弟仲衍。