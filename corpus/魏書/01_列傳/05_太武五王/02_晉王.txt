晉王伏羅，真君三年封，加車騎大將軍。後督高平、涼州諸軍討吐谷渾慕利延。軍至樂都，謂諸將曰：「若從正道，恐軍聲先振，必當遠遁。若潛軍出其非意，此鄧艾擒蜀之計也。」諸將咸難之，伏羅曰：「夫將軍，制勝萬里，擇利，專之可也。」遂間道行。至大母橋，慕利延眾驚奔白蘭，慕利延兄子拾寅走河曲，[5]斬首五千餘級，降其一萬餘落。八年薨。無子，國除。