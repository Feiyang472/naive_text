安豐王猛，字季烈。太和五年封，加侍中。出為和龍鎮都大將、營州刺史。猛寬仁雄毅，甚有威略，戎夷畏愛之。薨于州。贈太尉，諡曰匡。
子延明，襲。世宗時，授太中大夫。延昌初，歲大飢，延明乃減家財，以拯賓客數十人，并贍其家。至肅宗初，為豫州刺史，甚有政績，累遷給事黃門侍郎。
延明既博極羣書，兼有文藻，鳩集圖籍萬有餘卷。性清儉，不營產業。與中山王熙及弟臨淮王彧等，並以才學令望有名於世。雖風流造次不及熙、彧，而稽古淳篤過之。尋遷侍中。詔與侍中崔光撰定服制。後兼尚書右僕射。以延明博識多聞，敕監金石事。
及元法僧反，詔為東道行臺、徐州大都督，節度諸軍事，與都督臨淮王彧、尚書李憲等討法僧。蕭衍遣其豫章王綜鎮徐州。延明先牧徐方，甚得民譽，招懷舊土，遠近歸之。綜既降，延明因以軍乘之，復東南之境，至宿豫而還。遷都督、徐州刺史。頻經師旅，人物凋弊，延明招攜新故，人悉安業，百姓咸附。
莊帝時，兼尚書令、大司馬。及元顥入洛，延明受顥委寄，率眾守河橋。顥敗，遂將妻子奔蕭衍，死於江南。莊帝末，喪還。出帝初，贈太保，王如故，諡曰文宣。所著詩賦讚頌銘誄三百餘篇，又撰五經宗略、詩禮別義，注《帝王世紀》及《列仙傳》。又以河間人信都芳工算術，引之在館。其撰古今樂事九章十二圖，又集器準九篇，芳別為之注，皆行於世。