高祖太和二年十一月丁未夜，有三白氣從地出，須臾，變為黃赤，光明照地。
十六年九月丁巳，昏時，赤氣見於西北，長二十丈，廣八九尺，食頃乃滅。
世宗延昌元年三月丙申，有赤氣見於天，自卯至戌。
肅宗正光元年十一月辛未，西北赤氣竟天畔，似火氣。京師不見，涼州以聞。
三年九月甲辰夜，西北有赤氣似火焰，東西一匹餘。北鎮反亂之徵。
五年五月癸酉申時，北有赤氣，東西竟天，如火焰。
莊帝永安三年十一月己丑，有赤氣如霧，從顯陽殿階西南角斜屬步廊，高一丈許，連地如絳紗幔，自未至戌不滅。帝見而惡之，終有幽崩之禍。
孝靜天平三年正月己亥戌時，東方有赤氣，可三丈餘，三食頃而滅。