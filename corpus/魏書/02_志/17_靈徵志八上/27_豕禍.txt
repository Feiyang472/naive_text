京房傳曰：凡妖象其類足多者，所任邪也。京房易：妖曰豕生人頭豕身者，邑且亂亡。
高祖延興元年九月，有司奏豫州刺史、臨淮公王讓表，有猪生子，一頭、二身、八足。
世宗景明四年九月，梁州上言，犬豕交。
正始四年八月，京師猪生子，一頭、四耳、兩身、八足。
延昌四年七月，徐州上言陽平戍猪生子，頭面似人，頂有肉髻，體無毛。靈太后、幼主傾覆之徵也。