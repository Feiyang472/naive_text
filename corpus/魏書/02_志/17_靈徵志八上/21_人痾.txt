劉歆說：貌之不恭，是謂不肅。上嫚下暴，則陰氣勝，水傷百穀，衣食不足，姦宄並作，故其極惡也。一曰，民多被刑，貌醜惡也。班固以為六畜謂之禍，言其著也；及人，謂之痾，痾，病貌，言寢深也。
太宗永興三年，民烏蘭喉下生骨，狀如羊角，長一尺餘。
高祖太和十六年五月，尚書李沖奏：「定州中山郡毋極縣民李班虎女獻容以去年九月二十日右手大拇指甲下生毛九莖，至十月二十日長一尺二寸。」
肅宗熙平二年十一月己未，并州表送祁縣民韓僧真女令姬從母右脅而生。靈太后令付掖庭。
正光元年五月戊戌，南兗州下蔡郡有大人跡，見行七步，跡長一尺八寸，廣七寸五分。
高祖延興三年秋，秀容郡婦人一產四男，四產十六男。
莊帝永安三年十一月丁卯，京師民家妻產男，一頭、二身、四手、四脚、三耳。
太和十六年十一月乙亥，高祖與沙門道登幸侍中省。日入六鼓，見一鬼衣黃褶袴，當戶欲入。帝以為人，叱之而退。問諸左右，咸言不見，唯帝與道登見之。
顯祖皇興二年十月，豫州疫，民死十四五萬。
世宗永平三年四月，平陽之禽昌、襄陵二縣大疫，自正月至是月，死者二千七百三十人。