洪範論曰：陽用事百八十三日而終，陰用事亦百八十三日而終，雷出地百八十三日而入地，入地百八十三日而復出地，是其常經也。故雷安，萬物安；雷害，萬物害。猶國也，君安，國亦安；君害，國亦害。不當雷而雷，皆失節也。
世祖神䴥元年十月己酉，雨，雷電。
太延三年十月癸丑，雷。
四年十一月丁亥，雷。
高祖太和三年十一月庚戌，豫州雷雨。
戊申，豫州大雷雨，平地水三寸。
四年十月戊戌，雷。
七年十一月辛巳，幽州雷電，城內盡赤。
世宗景明二年十一月辛卯，涼州雷，七發聲。
三年十二月己巳，夜雷，九發聲。
正始元年十一月甲寅，秦、齊、荊、朔四州雷電。
肅宗正光元年正月壬寅，雷。