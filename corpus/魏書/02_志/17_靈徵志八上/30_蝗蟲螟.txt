洪範論曰：刑罰暴虐，取利於下；貪饕無厭，以興師動眾；取邑治城，而失眾心，則蟲為害矣。
高祖太和五年七月，敦煌鎮蝗，秋稼略盡。
六年七月，青、雍二州虸蚄害稼。
八月，徐、東徐、兗、濟、平、豫、光七州，平原、枋頭、廣阿、臨濟四鎮，蝗害稼。
七年四月，相、豫二州蝗害稼。
八年三月，冀、州、相三州虸蚄害稼。[8]
四月，濟、光、幽、肆、雍、齊、平七州蝗。
六月乙巳，相、齊、光、青四州虸蚄害稼。
十六年十月癸巳，枹罕鎮蝗，害稼。
世宗景明元年五月，青、齊、徐、兗、光、南青六州虸蚄害稼。
四年三月壬午，河州大螟，二麥無遺。
五月，光州虸蚄害稼。
六月，河州大蝗。
七月，東萊郡虸蚄害稼。
正始元年六月，夏、司二州蝗害稼。
四年四月，青州步屈蟲害棗花。
八月，涇州黃鼠、蝗蟲、班蟲，河州虸蚄、班蟲，涼州、司州恒農郡蝗蟲並為災。
永平元年六月己巳，涼州蝗害稼。
五年五月，[9]青州步屈蟲害棗花。
七月，蝗蟲，[10]京師虸蚄。
八月，青、齊、光三州虸蚄害稼，三分食二。
肅宗熙平元年六月，青、齊、光、南青四州虸蚄害稼。
顯祖天安元年六月，兗州有黑蟻與赤蟻交鬬，長六十步，廣四寸，赤蟻斷頭而死。黑主北，赤主南。十一月，劉彧兗州刺史畢眾敬遣使內屬，詔鎮南大將軍尉元納之，大破賊將周凱等。
高祖太和十年七月，并州治中張萬壽表：建興濩澤縣民賈日成以去四月中養蠶，有絲網成幕，中有卷物似絹帶，長四尺，廣三寸，薄上復得黃繭二，狀如履形。
世宗正始二年三月，徐州蠶蛾喫人，尫殘者一百一十餘人，死者二十二人。