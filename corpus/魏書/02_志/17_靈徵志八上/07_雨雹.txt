洪範論曰：陽之專氣為雹，陰之專氣為霰。此言陽專而陰脅之，陰專而陽薄之，不能相入，則轉而為雹。猶臣意不合於君心也。
高祖延興四年四月庚午，涇州大雹，傷稼。
承明元年四月辛酉，青、齊、徐、兗大風，雹。
八月庚申，并州鄉郡大雹，平地尺，草木禾稼皆盡。
癸未，定州大雹殺人，大者方圓二尺。
世宗景明元年六月，雍、青二州大雨雹，殺麞鹿。
四年五月癸酉，汾州大雨雹。
六月乙巳，汾州大雨雹，草木、禾稼、雉兔皆死。
七月甲戌，暴風，大雨雹，起自汾州，經并、相、司、兗，至徐州而止，廣十里，所過草木無遺。
正始二年三月丁丑，齊、濟二州大雹，雨雪。
永平三年五月庚子，南秦廣業郡大雨雹，殺鳥獸、禾稼。