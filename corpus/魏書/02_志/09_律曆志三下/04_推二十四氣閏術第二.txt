推二十四氣術曰：置入紀以來盡所求年，減一，以餘數乘之，蔀法如一，為積沒，不盡為小餘。以六旬去積沒，不盡為大餘，命以紀，算外，即所求年天正十一月冬至日。
求次氣術術曰：加大餘十五、小餘三千六百八十四、小分一，小分滿小分法二十四，從小餘；小餘滿蔀法，從大餘一，命如上，[15]算外，即次氣日。
推閏術曰：以閏餘減章歲，餘以歲中十二乘之，滿章閏二百七得一，月餘半法以上亦得一月，數起天正十一月，算外，即閏月。閏月有進退，[16]以無中氣定之。
推閏又法術曰：以歲中乘閏餘，如章閏得一，[17]盈章中六千七百四十四，數起冬至，算外，中氣終閏月也。盈中氣在朔若二日，即前月閏。