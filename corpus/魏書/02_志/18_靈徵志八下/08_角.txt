太祖登國六年十二月，上獵，親獲鹿一角。召問羣臣，皆曰：「鹿當二角，今一，是諸國將并之應也。」
高祖太和三年三月，肆州獻一角鹿。
神龜元年七月，徐州獻一角鹿。
世宗正始二年九月，後軍將軍尒朱新興獻一角獸。天下平一則至。
肅宗熙平元年十一月，肆州獻一角獸。
神龜二年九月，徐州獻一角獸。
高宗太安三年三月，有白狼一，見於太平郡。議者曰：「古今瑞應多矣，然白狼見於成湯之世，故殷道用興，太平嘉名也。又先帝本封之國而白狼見焉，無窮之徵也。周宣王得之而犬戎服。」