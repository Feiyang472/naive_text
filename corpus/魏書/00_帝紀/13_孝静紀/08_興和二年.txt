二年春正月壬申，以太保尉景為太傅，以驃騎大將軍、開府儀同三司厙狄干為太保。丁丑，徙御新宮，大赦，內外百官普進一階，營構主將別優一階。
三月己卯，蕭衍遣使朝貢。
夏五月己酉，西魏行臺宮延和、陝州刺史宮元慶率戶內屬，置之河北。新附賑廩各有差。壬子，遣兼散騎常侍李象使于蕭衍。
閏月己丑，封皇兄景植為宜陽王，[15]皇弟威為清河王，謙為潁川王。六月壬子，大司馬華山王鷙薨。[16]
冬十月丁未，蕭衍遣使朝貢。
十有二月乙卯，遣兼散騎常侍崔長謙使於蕭衍。
是歲，蠕蠕、高麗、勿吉國並遣使朝貢。