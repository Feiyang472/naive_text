三年春正月丙申，遣兼散騎常侍李奬使于蕭衍。丁未，齊獻武王請於并州置晉陽宮，以處配沒之口。
二月庚申，吐谷渾國奉其從妹以備後庭，納為容華嬪。
夏五月甲辰，大赦天下。
秋七月庚子，蕭衍遣使朝貢。
冬十月，遣中書舍人尉瑾使于蕭衍。乙未，齊獻武王請邙山之俘，釋其桎梏，配以人間寡婦。
十有二月，以司空侯景為司徒，以中書令韓軌為司空。戊子，以太保孫騰為錄尚書事。
是歲，高麗、吐谷渾、蠕蠕國並遣使朝貢。