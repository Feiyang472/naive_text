興和元年春正月辛酉，以尚書令孫騰為司徒。
三月甲寅朔，封常山郡王巶第二子曜為陳郡王。
夏五月，齊文襄王來朝。甲戌，立皇后高氏。乙亥，大赦天下。是月，高麗國遣使朝貢。
六月乙酉，以尚書左僕射司馬子如為山東黜陟大使，尋為東北道大行臺，差選勇士。庚寅，前潁州刺史奚思業為河南大使，簡發勇士。丁酉，蕭衍遣使朝貢。戊申，開府儀同三司、汝陽王暹薨。
秋七月丁丑，詔以齊獻武王為相國、錄尚書事、大行臺，固辭相國。
八月壬辰，兼散騎常侍王元景、兼通直散騎常侍魏收使于蕭衍。
九月甲子，發畿內民夫十萬人城鄴城，四十日罷。辛未，曲赦畿內死罪以下各有差。
冬十有一月癸亥，以新宮成，大赦天下，改元。八十以上賜綾帽及杖，七十以上賜帛，及有疾廢者賜粟帛。築城之夫，給復一年。