八年春正月辛酉，帝為齊文襄王舉哀於東堂。丁卯，詔贈齊文襄王假黃鉞、使持節、相國、都督中外諸軍事、齊王璽綬，轀輬車、黃屋、左纛、前後部羽葆、鼓吹、輕車介士，備九錫之禮，諡曰文襄王。戊辰，詔齊王為使持節、丞相、都督中外諸軍事、錄尚書事、大行臺、齊郡王，食邑一萬戶。甲戌，地豆于、契丹國並遣使朝貢。
二月甲申，葬齊文襄王，車駕祖於漳濱。庚寅，以尚書令高隆之為太保。
三月庚申，進齊郡王爵為齊王。
夏四月乙巳，蠕蠕遣使朝貢。
五月甲寅，詔齊王為相國，總百揆，封冀州之勃海、長樂、安德、武邑，瀛州之河間、高陽、章武，定州之中山、常山、博陵十郡，二十萬戶，備九錫之禮；以齊國太妃為王太后，王妃為王后。丙辰，詔歸帝位於齊國，即日遜於別宮。
齊天保元年五月己未，封帝為中山王，邑一萬戶；上書不稱臣，答不稱詔，載天子旌旗，行魏正朔，乘五時副車；封王諸子為縣公，邑各一千戶；奉絹三萬匹，錢一千萬，粟二萬石，奴婢三百人，水碾一具，田百頃，園一所；於中山國立魏宗廟。二年十二月己酉，中山王殂，時年二十八。三年二月，奉諡曰孝靜皇帝，葬于漳西山崗。其後發之，陵崩，死者六十人。