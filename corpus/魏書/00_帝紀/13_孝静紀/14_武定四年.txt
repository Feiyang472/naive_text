四年夏五月壬寅，蕭衍遣使朝貢。
六月庚子，以司徒侯景為河南大行臺，應機討防。
秋七月壬寅，遣兼散騎常侍元廓使于蕭衍。
八月，移洛陽漢魏石經于鄴。齊獻武王自鄴帥眾西伐，文襄王會于晉州。
九月，圍玉壁以挑之，寶炬、黑獺不敢應。
冬十有一月，齊獻武王有疾，班師。文襄王如晉陽。
是歲，室韋、勿吉、地豆于、高麗、蠕蠕國，並遣使朝貢。