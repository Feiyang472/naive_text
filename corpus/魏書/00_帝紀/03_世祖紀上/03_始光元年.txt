始光元年春正月丙寅，安定王彌薨。
夏四月甲辰，東巡，幸大寧。
秋七月，車駕還宮。
八月，蠕蠕率六萬騎入雲中，殺掠吏民，攻陷盛樂宮。赭陽子尉普文率輕騎討之，虜乃退走。詔平陽王長孫翰等擊蠕蠕別帥，破之，殺數千人，獲馬萬餘匹。語在蠕蠕傳。
九月，大簡輿徒，治兵於東郊，部分諸軍五萬騎，將北討。
冬十有二月，遣平陽王長孫翰等討蠕蠕。車駕次祚山，蠕蠕北遁，諸軍追之，大獲而還。
是年，劉義符為其臣徐羨之等所廢殺，立義符弟義隆。