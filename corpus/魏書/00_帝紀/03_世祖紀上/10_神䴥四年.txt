四年春正月壬午，車駕次于木根山，大饗羣臣，賜布帛各有差。丙申，劉義隆將檀道濟、王仲德從清水救滑臺，丹陽王叔孫建、汝陰公長孫道生拒之，道濟等不敢進。是月，乞伏慕末為赫連定所滅。
二月辛酉，安頡、司馬楚之平滑臺，擒義隆將朱脩之、李元德及東郡太守申謨。癸酉，車駕還宮，飲至策勳，告於宗廟，賜留臺百官各有差，戰士賜復十年。丁丑，行幸南宮。定州民飢，詔啟倉以賑之。義隆將檀道濟、王仲德東走，諸將追之，至歷城而還。
三月庚戌，冠軍將軍安頡獻義隆俘萬餘人，甲兵三萬。
夏五月庚寅，行幸雲中。
六月，赫連定北襲沮渠蒙遜，為吐谷渾慕璝所執。
閏月乙未，蠕蠕國遣使朝獻。詔散騎侍郎周紹使于劉義隆。
秋七月己酉，行幸河西，起承華宮。
八月乙酉，沮渠蒙遜遣子安周入侍。吐谷渾慕璝遣使奉表，請送赫連定。己丑，以慕璝為大將軍、西秦王。
九月癸丑，車駕還宮。庚申，加太尉長孫嵩柱國大將軍，特進、左光祿大夫崔浩為司徒，征西大將軍長孫道生為司空。癸亥，詔兼太常李順持節拜河西王沮渠蒙遜為假節，加侍中，都督涼州及西域羌戎諸軍事、行征西大將軍、太傅、涼州牧、涼王。
壬申，詔曰：「頃逆命縱逸，方夏未寧，戎車屢駕，不遑休息。今二寇摧殄，士馬無為，方將偃武修文，遵太平之化，理廢職，舉逸民，拔起幽窮，延登儁乂，昧旦思求，想遇師輔，雖殷宗之夢板築，罔以加也。訪諸有司，咸稱范陽盧玄、博陵崔綽、趙郡李靈、河間邢穎、勃海高允、廣平游雅、太原張偉等，皆賢儁之冑，冠冕州邦，有羽儀之用。詩不云乎，『鶴鳴九臯，聲聞于天』，庶得其人，任之政事，共臻邕熙之美。易曰：『我有好爵，吾與爾縻之。』如玄之比，隱跡衡門、不耀名譽者，盡敕州郡以禮發遣。」遂徵玄等及州郡所遣，至者數百人，皆差次敍用。
冬十月戊寅，詔司徒崔浩改定律令。行幸漠南。
十一月丙辰，北部敕勒莫弗庫若于，率其部數萬騎，驅鹿數百萬，詣行在所，帝因而大狩以賜從者，勒石漠南，以記功德。宜城王奚斤，坐事降爵為公。
十二月丁丑，車駕還宮。