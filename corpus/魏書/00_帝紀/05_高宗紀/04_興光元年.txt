興光元年春正月乙丑，以侍中河南公伊馛為司空。
二月甲午，帝至道壇，登受圖籙；禮畢，曲赦京師，班賞各有差。
夏六月丙寅，行幸陰山。
秋七月庚子，皇子弘生。辛丑，大赦，改年。
八月甲戌，趙王深薨。乙亥，車駕還宮。乙丑，皇叔虎頭、龍頭薨。
九月庚申，庫莫奚國獻名馬，有一角，狀如麟。是月，閉都城門，大索三日，獲姦人亡命數百人。
冬十有一月，北鎮將房杖擊蠕蠕，虜其將豆渾與句等，獲馬千餘匹。戊戌，行幸中山，遂幸信都。
十有二月丙子，還幸靈丘，至溫泉宮。庚辰，車駕還宮。出于、叱萬單國各遣使朝獻。