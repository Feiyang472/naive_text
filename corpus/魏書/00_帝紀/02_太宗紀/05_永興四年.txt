四年春二月癸未，登虎圈射虎；賜南平公長孫嵩等布帛各有差。
夏四月乙未，宴羣臣於西宮，使各獻直言。
秋七月己巳朔，東巡。置四廂大將，又放十二時，置十二小將。以山陽侯奚斤、元城侯元屈行左右丞相。己卯，大獮于石會山。戊子，臨去畿陂觀漁。庚寅，至于濡源。西巡，幸北部諸落，賜以繒帛。
八月庚戌，車駕還宮。壬子，幸西宮，臨板殿，大饗羣臣將吏，以田獵所獲賜之，命民大酺三日。乙卯，賜王公以下至宿衞將士布帛各有差。
冬十有一月乙丑，賜宗室近屬南陽王良已下至於緦麻之親布帛各有差。
十有二月丁巳，車駕北巡，至長城而還。
是年，乞伏乾歸為兄子公府所殺，子熾磐立。沮渠蒙遜自稱河西王。