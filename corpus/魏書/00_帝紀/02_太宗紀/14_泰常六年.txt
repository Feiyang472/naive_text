六年春正月辛未，行幸公陽。
二月，調民二十戶輸戎馬一匹、大牛一頭。
三月甲子，陽平王熙薨。乙亥，制六部民，羊滿百口輸戎馬一匹。發京師六千人築苑，起自舊苑，東包白登，周回三十餘里。
夏六月乙酉，北巡，至蟠羊山。
秋七月，西巡，獵于柞山，親射虎，獲之，遂至于河。
八月庚子，大獮于犢渚。九月庚戌，車駕還宮。壬申，劉裕遣使朝貢。
冬十月己亥，行幸代。
十有二月丙申，西巡狩，至于雲中。
是歲，沮渠蒙遜滅李恂。