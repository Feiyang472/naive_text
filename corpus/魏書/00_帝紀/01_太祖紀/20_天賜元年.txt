天賜元年春正月，遣離石護軍劉託率騎三千襲蒲子。
三月丙寅，擒姚興寧北將軍、泰平太守衡譚，獲三千餘口。初限縣戶不滿百罷之。
夏四月，詔尚書郎中公孫表使於江南，以觀桓玄之釁也。值玄敗而還。蠕蠕社崙從弟悅伐大那等謀殺社崙而立大那。發覺，來奔。
五月，置山東諸冶，發州郡徒謫造兵甲。
秋九月，帝臨昭陽殿，分置眾職，引朝臣文武，親自簡擇，量能叙用；制爵四等，曰「王、公、侯、子」，除伯、男之號；追錄舊臣，加以封爵，各有差。是秋，江南大亂，流民繈負而奔淮北，行道相尋。
冬十月辛巳，大赦，改元。築西宮。
十有一月，上幸西宮，大選朝臣，令各辨宗黨，保舉才行，諸部子孫失業賜爵者二千餘人。
十有二月戊辰，車駕幸犲山宮。
是歲，島夷劉裕起兵誅桓玄。