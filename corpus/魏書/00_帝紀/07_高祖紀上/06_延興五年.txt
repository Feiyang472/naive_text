五年春二月庚子，高麗國遣使朝獻。癸丑，詔定考課，明黜陟。
閏月戊午，吐谷渾國遣使朝獻。
夏四月丁丑，龜茲國遣使朝獻。癸未，詔天下賦調，縣專督集，牧守對檢送京師，違者免所居官。詔禁畜鷹鷂，開相告之制。
五月丁酉，契丹、庫莫奚國各遣使獻名馬。丙午，詔員外散騎常侍許赤虎使於劉昱。丁未，幸武州山。辛酉，幸車輪山。
六月庚午，禁殺牛馬。壬申，曲赦京師死罪，遣備蠕蠕。
秋八月丁卯，高麗、吐谷渾、地豆于諸國遣使朝獻。
九月癸卯，洛州人賈伯奴、豫州人田智度聚黨千餘人，伯奴稱恒農王，智度稱上洛王，夜攻洛州。州郡擊之，斬伯奴於緱氏，執智度送京師。
冬十月，蠕蠕國遣使朝獻。太上皇帝大閱於北郊。
十有二月丙寅，建昌王長樂改封安樂王。己丑，城陽王長壽薨。庚寅，劉昱遣使朝貢。