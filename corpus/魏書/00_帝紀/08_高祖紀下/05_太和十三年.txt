十有三年春正月辛亥，車駕有事於圓丘。於是初備大駕。乙丑，兗州民王伯恭聚眾勞山，自稱齊王。東萊鎮將孔伯孫討斬之。戊辰，蕭賾遣眾寇邊，淮陽太守王僧儁擊走之。
二月壬午，高麗國遣使朝獻。庚子，引羣臣訪政道得失損益之宜。
三月甲子，吐谷渾國遣使朝獻。夏州刺史章武王彬以貪賕削封。
夏四月丁丑，詔曰：「昇樓散物，以賚百姓，至使人馬騰踐，多有毀傷，今可斷之，以本所費之物，賜窮老貧獨者。」丁亥，幸靈泉池，遂幸方山。己丑，還宮。吐谷渾國遣使朝貢。州鎮十五大飢，詔所在開倉賑恤。
五月庚戌，車駕有事於方澤。
六月，汝陰王天賜、南安王楨並坐贓賄免為庶人。高麗國遣使朝貢。
秋七月甲辰，陰平國遣使朝貢。丙寅，幸靈泉池，與羣臣御龍舟，賦詩而罷。立孔子廟於京師。
八月乙亥，詔兼員外散騎常侍邢產、兼員外散騎侍郎侯靈紹使於蕭賾。戊子，詔諸州鎮有水田之處，各通溉灌，遣匠者所在指授。中尺國遣使朝貢。
九月丁未，吐谷渾、武興、宕昌諸國各遣使朝獻。出宮人以賜北鎮人貧鰥無妻者。
冬十月甲申，高麗國遣使朝貢。
十有一月己未，安豐王猛薨。
十有二月丙子，侍中、司空、河東王苟頹薨。甲午，蕭賾遣使朝貢。己亥，以尚書令尉元為司徒，左僕射穆亮為司空。
是歲，蠕蠕別帥叱呂勤率眾內附。