十年春正月癸亥朔，帝始服袞冕，朝饗萬國。壬午，蠕蠕犯塞。
二月甲戌，初立黨、里、隣三長，定民戶籍。
三月丙申，蠕蠕國遣使朝貢。庚申，蕭賾遣使朝貢。
夏四月辛酉朔，始制五等公服。甲子，帝初以法服御輦，祀於西郊。癸酉，幸靈泉池。戊寅，車駕還宮。是月，高麗、吐谷渾國並遣使朝貢。
六月辛酉，幸方山。己卯，名皇子曰恂，大赦天下。
秋七月戊戌，幸方山。
八月乙亥，給尚書五等品爵已上朱衣、玉珮、大小組綬。
九月辛卯，詔起明堂、辟雍。
冬十月癸酉，有司議依故事，配始祖於南郊。
十有一月，議定州郡縣官依戶給俸。
十有二月壬申，蠕蠕犯塞。癸未，勿吉國遣使朝貢。乙酉，詔以汝南、潁川大飢，丐民田租，開倉賑恤。