二年春正月丁亥，詔曰：「朕以沖眇，纂承寶位，夙夜惟寅，若涉淵海。賴皇太后慈仁，被以夙訓。自臨朝踐極，歲將半紀，天平地成，四海寧乂。天道高遠，巍巍難名，猶以撝挹自居，稱號弗備，非所以崇奉坤元，允協億兆者也。宜遵舊典，稱詔宇內，以副黎蒸元元之望。」是月，改葬文昭皇太后高氏。
二月乙丑，齊郡王祐薨。庚午，羽林千餘人焚征西將軍張彝第，毆傷彝，燒殺其子始均。吐谷渾、宕昌國並遣使朝貢。乙亥，大赦天下。丁丑，詔求直言，諸有上書者聽密封通奏。壬寅，詔曰：「農要之月，時澤弗應，嘉穀未納，三麥枯悴。德之無感，歎懼兼懷。可敕內外，依舊雩祈，率從祀典。察獄理冤，掩胔埋骼。冀瀛之境，往經寇暴，死者既多，白骨橫道，可遣專令收葬。賑窮恤寡，救疾存老，準訪前式，務令周備。」
三月甲辰，澍雨大洽。
夏四月乙丑，嚈噠國遣使朝貢。
五月戊戌，以司空、任城王澄為司徒，驃騎大將軍、儀同三司、京兆王繼為司空。
秋八月己未，御史中尉、東平王匡坐事削除官爵。辛未，以左光祿大夫皇甫集為征西將軍、儀同三司。
九月庚寅，皇太后幸崧高山；癸巳，還宮。瀛州民劉宣明謀反，事覺伏誅。
冬十有一月乙酉，蠕蠕莫緣梁賀侯豆率男女七百人來降。
十有二月癸丑，司徒、任城王澄薨。庚申，大赦天下。詔除淫祀，焚諸雜神。
是歲，高麗王雲死，以世子安為其國王。