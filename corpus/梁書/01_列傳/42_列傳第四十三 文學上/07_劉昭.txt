劉昭字宣卿，平原高唐人，晉太尉實九世孫也。祖伯龍，居父憂以孝聞，宋武帝敕皇太子諸王並往吊慰，官至少府卿。父彪，齊征虜晉安王記室。
昭幼清警，七歲通《老》、《莊》義。旣長，勤學善屬文，外兄江淹早相稱賞。天監初，起家奉朝請，累遷征北行參軍、尚書倉部郎，尋除無錫令。曆爲宣惠豫章王、中軍臨川王記室。初，昭伯父肜集衆家《晉書》注干寶《晉紀》爲四十卷，至昭又集《後漢》同異以注范曄書，世稱博悉。遷通直郎，出爲剡令，卒官。《集注後漢》一百八十卷，《幼童傳》十卷，文集十卷。
子縚，字言明。亦好學，通《三禮》。大同中，爲尚書祠部郎，尋去職，不復仕。
縚弟緩，字含度，少知名。歷官安西湘東王記室，時西府盛集文學，緩居其首。除通直郎，俄遷鎮南湘東王中錄事，復隨府江州，卒。