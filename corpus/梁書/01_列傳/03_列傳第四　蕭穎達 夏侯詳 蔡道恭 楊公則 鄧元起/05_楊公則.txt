楊公則，字君翼，天水西縣人也。父仲懷，宋泰始初爲豫州刺史殷琰將。琰叛，輔國將軍劉勔討琰，仲懷力戰，死於橫塘。公則隨父在軍，年未弱冠，冒陣抱尸號哭，氣絕良久，勔命還仲懷首。公則殮畢，徒步負喪歸鄉里，由此著名。歷官員外散騎侍郎。梁州刺史范柏年板爲宋熙太守、領白馬戍主。
氐賊李烏奴作亂，攻白馬，公則固守經時，矢盡糧竭，陷于寇，抗聲罵賊。烏奴壯之，更厚待焉，要與同事。公則偽許而圖之，謀泄，單馬逃歸。梁州刺史王玄邈以事表聞，齊高帝下詔褒美。除晉壽太守，在任清潔自守。
永明中，爲鎮北長流參軍。遷扶風太守，母憂去官。雍州刺史陳顯達起爲寧朔將軍。復領太守。頃之，荊州刺史巴東王子響構亂，公則率師進討。事平，遷武寧太守。在郡七年，資無擔石，百姓便之。入爲前軍將軍。南康王爲荊州，復爲西中郎中兵參軍。領軍將軍蕭穎胄協同義舉，以公則爲輔國將軍、領西中郎諮議參軍，中兵如故，率衆東下。時湘州行事張寶積發兵自守，未知所附，公則軍及巴陵，仍回師南討。軍次白沙，寶積懼，釋甲以俟焉。公則到，撫納之，湘境遂定。
和帝卽位，授持節、都督湘州諸軍事、湘州刺史。高祖勒衆軍次於沔口，魯山城主孫樂祖、郢州刺史張沖各據城未下，公則率湘府之衆會于夏口。時荊州諸軍受公則節度，雖蕭穎達宗室之貴亦隸焉。累進征虜將軍、左衛將軍，持節、刺史如故。
郢城平，高祖命衆軍卽日俱下，公則受命先驅，徑掩柴桑。江州旣定，連旌東下，直造京邑。公則號令嚴明，秋毫不犯，所在莫不賴焉。大軍至新林，公則自越城移屯領軍府壘北樓，與南掖門相對，嘗登樓望戰。城中遙見麾蓋，縱神鋒弩射之，矢貫胡床，左右皆失色。公則曰：「幾中吾腳。」談笑如初。東昏夜選勇士攻公則柵，軍中驚擾，公則堅臥不起，徐命擊之，東昏軍乃退。公則所領多湘溪人，性怯懦，城內輕之，以爲易與，每出蕩，輒先犯公則壘。公則獎厲軍士，剋獲更多。及平，城內出者或被剝奪，公則親率麾下，列陣東掖門，衛送公卿士庶，故出者多由公則營焉。進號左將軍，持節、刺史如故，還鎮南蕃。
初，公則東下，湘部諸郡多未賓從，及公則還州，然後諸屯聚並散。天監元年，進號平南將軍，封寧都縣侯，邑一千五百戶。湘州寇亂累年，民多流散，公則輕刑薄斂，頃之，戶口充復。爲政雖無威嚴，然保己廉慎，爲吏民所悅。湘俗單家以賂求州職，公則至，悉斷之，所辟引皆州郡著姓，高祖班下諸州以爲法。
四年，徵中護軍。代至，乘二舸便發，贐送一無所取。仍遷衛尉卿，加散騎常侍。時朝廷始議北伐，以公則威名素著，至京師，詔假節先屯洛口。公則受命遘疾，謂親人曰：「昔廉頗、馬援以年老見遺，猶自力請用。今國家不以吾朽懦，任以前驅，方於古人，見知重矣。雖臨途疾苦，豈可僶俛辭事。馬革還葬，此吾志也。」遂強起登舟。至洛口，壽春士女歸降者數千戶。魏豫州刺史薛恭度遣長史石榮前鋒接戰，卽斬石榮，逐北至壽春，去城數十里乃反。疾卒于師，時年六十一。高祖深痛惜之，卽日舉哀，贈車騎將軍，給鼓吹一部。諡曰烈。
公則爲人敦厚慈愛，居家篤睦，視兄子過於其子，家財悉委焉。性好學，雖居軍旅，手不輟卷，士大夫以此稱之。
子膘嗣，有罪國除。高祖以公則勳臣，特詔聽庶長子朓嗣。朓固讓，歷年乃受。