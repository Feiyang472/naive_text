陳吏部尚書姚察云：夏侯勝有言曰：「士患不明經術；經術明，取青紫如拾地芥耳。」朱异、賀琛並起微賤，以經術逢時，致於貴顯，符其言矣。而异遂徼寵倖，任事居權，不能以道佐君，苟取容媚。及延寇敗國，實异之由。禍難旣彰，不明其罪，至於身死，寵贈猶殊。罰旣弗加，賞亦斯濫，失於勸沮，何以爲國？君子是以知太清之亂，能無及是乎。[1]
注