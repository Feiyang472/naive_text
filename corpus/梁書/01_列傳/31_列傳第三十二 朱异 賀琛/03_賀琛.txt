賀琛，字國寶，會稽山陰人也。伯父蒨，步兵校尉，爲世碩儒。琛幼，蒨授其經業，一聞便通義理。蒨異之，常曰：「此兒當以明經致貴。」蒨卒後，琛家貧，常往還諸暨，販粟以自給。閑則習業，尤精《三禮》。初，蒨於鄉里聚徒教授，至是又依琛焉。
普通中，刺史臨川王辟爲祭酒從事史。琛始出都，高祖聞其學術，召見文德殿，與語悅之，謂僕射徐勉曰：「琛殊有世業。」仍補王國侍郎，俄兼太學博士，稍遷中衛參軍事、尚書通事舍人，參禮儀事。累遷通直正員郎，舍人如故。又征西鄱陽王中錄事，兼尚書左丞，滿歲爲真。詔琛撰《新諡法》，至今施用。
時皇太子議，大功之末，可以冠子嫁女。琛駁之曰：
遂從琛議。
遷員外散騎常侍。舊尚書南坐，無貂；貂自琛始也。頃之，遷御史中丞，參禮儀事如先。琛家產旣豊，買主第爲宅，爲有司所奏，坐免官。俄復爲尚書左丞，遷給事黃門侍郎，兼國子博士，未拜，改爲通直散騎常侍，領尚書左丞，並參禮儀事。琛前後居職，凡郊廟諸儀，多所創定。每見高祖，與語常移晷刻，故省中爲之語曰：「上殿不下有賀雅。」琛容止都雅，故時人呼之。遷散騎常侍，參禮儀如故。
是時，高祖任職者，皆緣飾姦諂，深害時政，琛遂啓陳事條封奏曰：
書奏，高祖大怒，召主書於前，口授敕責琛曰：
琛奉敕，但謝過而已，不敢復有指斥。
久之，遷太府卿。太清二年，遷雲騎將軍、中軍宣城王長史。侯景舉兵襲京師，王移入臺內，留琛與司馬楊曒守東府。賊尋攻陷城，放兵殺害，琛被槍未至死，賊求得之，轝至闕下，求見僕射王克、領軍朱异，勸開城納賊。克等讓之，涕泣而止，賊復轝送莊嚴寺療治之。明年，臺城不守，琛逃歸鄉里。其年冬，賊進寇會稽，復執琛送出都，以爲金紫光祿大夫。後遇疾卒，年六十九。
琛所撰《三禮講疏》、《五經滯義》及諸儀法，凡百餘篇。
子詡，太清初，自儀同西昌侯掾，出爲巴山太守，在郡遇亂卒。