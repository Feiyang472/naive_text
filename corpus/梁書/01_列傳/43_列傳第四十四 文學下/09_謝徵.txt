謝徵字玄度，陳郡陽夏人。高祖景仁，宋尚書左僕射。祖稚，宋司徒主簿。父璟，少與從叔朓俱知名。齊竟陵王子良開西邸，招文學，璟亦預焉。隆昌中，爲明帝驃騎諮議參軍，領記室。遷中書郎，晉安內史。高祖平京邑，爲霸府諮議、梁臺黃門郎。天監初，累遷司農卿、秘書監、左民尚書、明威將軍、東陽太守。高祖用爲侍中，固辭年老，求金紫，未序，會疾卒。
徵幼聰慧，璟異之，常謂親從曰：「此兒非常器，所憂者壽；若天假其年，吾無恨矣。」旣長，美風采，好學善屬文。初爲安西安成王法曹，遷尚書金部三公二曹郎、豫章王記室，兼中書舍人。遷除平北諮議參軍，兼鴻臚卿，舍人如故。
徵與河東裴子野、沛國劉顯同官友善，子野嘗爲《寒夜直宿賦》以贈徵，徵爲《感友賦》以酬之。時魏中山王元略還北，高祖餞於武德殿，賦詩三十韻，限三刻成。徵二刻便就，其辭甚美，高祖再覽焉。又爲臨汝侯淵猷制《放生文》，亦見賞於世。
中大通元年，以父喪去職，續又丁母憂。詔起爲貞威將軍，還攝本任。服闋，除尚書左丞。三年，昭明太子薨，高祖立晉安王綱爲皇太子，將出詔，唯召尚書左僕射何敬容、宣惠將軍孔休源及徵三人與議。徵時年位尚輕，而任遇已重。四年，累遷中書郎，鴻臚卿、舍人如故。六年，出爲北中郎豫章王長史、南蘭陵太守。大同二年，卒官，時年三十七。友人琅邪王籍集其文爲二十卷。