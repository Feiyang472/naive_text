劉杳字士深，平原平原人也。祖乘民，宋冀州刺史。父聞慰，齊東陽太守，有清績，在《齊書·良政傳》。
杳年數歲，徵士明僧紹見之，撫而言曰：「此兒實千里之駒。」十三，丁父憂，每哭，哀感行路。天監初，爲太學博士、宣惠豫章王行參軍。
杳少好學，博綜羣書，沈約、任昉以下，每有遺忘，皆訪問焉。嘗於約坐語及宗廟犧樽，約云：「鄭玄答張逸，謂爲畫鳳皇尾娑娑然。今無復此器，則不依古。」杳曰：「此言未必可按。古者樽彝，皆刻木爲鳥獸，鑿頂及背，以出內酒。頃魏世魯郡地中得齊大夫子尾送女器，有犧樽作犧牛形；晉永嘉賊曹嶷於青州發齊景公冢，又得此二樽，形亦爲牛象。二處皆古之遺器，知非虛也。」約大以爲然。約又云：「何承天《纂文》奇博，其書載張仲師及長頸王事，此何出？」杳曰：「仲師長尺二寸，唯出《論衡》。長頸是毘騫王，朱建安《扶南以南記》云：古來至今不死。」約即取二書尋檢，一如杳言。約郊居宅時新構閣齋，杳爲贊二首，並以所撰文章呈約，約即命工書人題其贊于壁。仍報杳書曰：「生平愛嗜，不在人中，林壑之歡，多與事奪。日暮塗殫，此心往矣；猶復少存閑遠，徵懷清曠。結宇東郊，匪云止息，政復頗寄夙心，時得休偃。仲長游居之地，休璉所述之美，望慕空深，何可髣髴。君愛素情多，惠以二贊。辭采妍富，事義畢舉，句韻之間，光影相照，便覺此地，自然十倍。故知麗辭之益，其事弘多，輒當置之閣上，坐臥嗟覽。別卷諸篇，並爲名制。又山寺旣爲警策，諸賢從時復高奇，解頤愈疾，義兼乎此。遲此敘會，更共申析。」其爲約所賞如此。又在任昉坐，有人餉昉𣒅酒而作榐字。昉問杳：「此字是不？」杳對曰：「葛洪《字苑》作木旁𠯌。」昉又曰：「酒有千日醉，當是虛言。」杳云：「桂陽程鄉有千里酒，飲之至家而醉，亦其例也。」昉大驚曰：「吾自當遺忘，實不憶此。」杳云：「出楊元鳳所撰《置郡事》。元鳳是魏代人，此書仍載其賦，云三重五品，商溪摖里。」時即檢楊記，言皆不差。王僧孺被敕撰譜，訪杳血脈所因。杳云：「桓譚《新論》云：『太史《三代世表》，旁行邪上，並效周譜。』以此而推，當起周代。」僧孺歎曰：「可謂得所未聞。」周捨又問杳：「尚書官著紫荷橐，相傳云『挈囊』，竟何所出？」杳答曰：「《張安世傳》曰『持橐簪筆，事孝武皇帝數十年』。韋昭、張晏注並云『橐，囊也。近臣簪筆，以待顧問』。」范岫撰《字書音訓》，又訪杳焉。其博識強記，皆此類也。
尋佐周捨撰國史。出爲臨津令，有善績。秩滿，縣人三百餘人詣闕請留，敕許焉。杳以疾陳解，還除雲麾晉安王府參軍。詹事徐勉舉杳及顧協等五人入華林撰《遍略》，書成，以本官兼廷尉正，又以足疾解。因著《林庭賦》。王僧孺見之歎曰：「《郊居》以後，無復此作。」普通元年，復除建康正，遷尚書駕部郎；數月，徙署儀曹郎，僕射勉以臺閣文議專委杳焉。出爲餘姚令，在縣清潔，人有饋遺，一無所受，湘東王發教褒稱之。還除宣惠湘東王記室參軍，母憂去職。服闋，復爲王府記室，兼東宮通事舍人。大通元年，遷步兵校尉，兼舍人如故。昭明太子謂杳曰：「酒非卿所好，而爲酒廚之職，政爲不愧古人耳。」俄有敕，代裴子野知著作郎事。昭明太子薨，新宮建，舊人例無停者，敕特留杳焉。仍注太子《徂歸賦》，稱爲博悉。僕射何敬容奏轉杳王府諮議，高祖曰：「劉杳須先經中書。」仍除中書侍郎。尋爲平西湘東王諮議參軍，兼舍人、知著作如故。遷爲尚書左丞。大同二年，卒官，時年五十。
杳治身清儉，無所嗜好。爲性不自伐，不論人短長，及睹釋氏經教，常行慈忍。天監十七年，自居母憂，便長斷腥膻，持齋蔬食。及臨終，遺命斂以法服，載以露車，還葬舊墓，隨得一地，容棺而已，不得設靈筵祭醊。其子遵行之。
杳自少至長，多所著述。撰《要雅》五卷、《楚辭草木疏》一卷、《高士傳》二卷、《東宮新舊記》三十卷、《古今四部書目》五卷，並行於世。