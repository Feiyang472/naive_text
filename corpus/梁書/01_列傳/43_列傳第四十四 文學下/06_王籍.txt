王籍字文海，琅邪臨沂人。祖遠，宋光祿勳。父僧祐，齊驍騎將軍。
籍七歲能屬文。及長，好學博涉，有才氣，樂安任昉見而稱之。嘗於沈約坐賦得《詠燭》，甚爲約賞。齊末，爲冠軍行參軍，累遷外兵、記室。天監初，除安成王主簿、尚書三公郎、廷尉正。歷餘姚、錢塘令，並以放免。久之，除輕車湘東王諮議參軍，隨府會稽。郡境有雲門、天柱山，籍嘗遊之，或累月不反。至若邪溪賦詩，其略云：「蟬噪林逾靜，鳥鳴山更幽。」當時以爲文外獨絕。還爲大司馬從事中郎，遷中散大夫，尤不得志，遂徒行市道，不擇交遊。湘東王爲荊州，引爲安西府諮議參軍，帶作塘令。不理縣事，日飲酒，人有訟者，鞭而遣之。少時，卒。文集行於世。
子碧，亦有文才，先籍卒。