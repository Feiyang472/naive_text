到漑字茂灌，彭城武原人。曾祖彥之，宋驃騎將軍。祖仲度，驃騎江夏王從事中郎。父坦，齊中書郎。
漑少孤貧，與弟洽俱聰敏有才學，早爲任昉所知，由是聲名益廣。起家王國左常侍，轉後軍法曹行參軍，歷殿中郎。出爲建安內史，遷中書郎，兼吏部，太子中庶子。湘東王繹爲會稽太守，以漑爲輕車長史、行府郡事。高祖敕王曰：「到漑非直爲汝行事，足爲汝師，間有進止，每須詢訪。」遭母憂，居喪盡禮，朝廷嘉之。服闋，猶蔬食布衣者累載。除通直散騎常侍，御史中丞，太府卿，都官尚書，郢州長史、江夏太守，加招遠將軍，入爲左民尚書。
漑身長八尺，美風儀，善容止，所蒞以清白自脩。性又率儉，不好聲色，虛室單床，傍無姬侍。自外車服，不事鮮華，冠履十年一易，朝服或至穿補，傳呼清路，示有朝章而已。
頃之，坐事左遷金紫光祿大夫，俄授散騎常侍、侍中、國子祭酒。
漑素謹厚，特被高祖賞接，每與對棊，從夕達旦。漑第山池有奇石，高祖戲與賭之，幷《禮記》一部，漑並輸焉，未進，高祖謂朱异曰；「卿謂到漑所輸可以送未？」漑斂板對曰：「臣旣事君，安敢失禮。」高祖大笑，其見親愛如此。
後因疾失明，詔以金紫光祿大夫、散騎常侍，就第養疾。
漑家門雍睦，兄弟特相友愛。初與弟洽常共居一齋，洽卒後，便舍爲寺，因斷腥膻，終身蔬食，別營小室，朝夕從僧徒禮誦。高祖每月三致淨饌，恩禮甚篤。蔣山有延賢寺者，漑家世創立，故生平公俸，咸以供焉，略無所取。性又不好交遊，惟與朱异、劉之遴、張綰同志友密。及臥疾家園，門可羅雀，三君每歲時常鳴騶枉道，以相存問，置酒敘生平，極歡而去。臨終，托張、劉勒子孫以薄葬之禮，卒時年七十二。詔贈本官。有集二十卷行於世。時以漑、洽兄弟比之二陸，故世祖贈詩曰：「魏世重雙丁，晉朝稱二陸，何如今兩到，復似淩寒竹。」
子鏡，字圓照，安西湘東王法曹行參軍，太子舍人，早卒。
鏡子藎，早聰慧，起家著作佐郎，歷太子舍人，宣城王主簿，太子洗馬，尚書殿中郎。嘗從高祖幸京口，登北顧樓賦詩，藎受詔便就，上覽以示漑曰：「藎定是才子，翻恐卿從來文章假手於藎。」因賜漑《連珠》曰：「研磨墨以騰文，筆飛毫以書信。如飛蛾之赴火，豈焚身之可吝。必耄年其已及，可假之於少藎。」其見知賞如此。除丹陽尹丞。太清亂，赴江陵卒。