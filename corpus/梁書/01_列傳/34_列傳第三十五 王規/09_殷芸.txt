殷芸字灌蔬，陳郡長平人。性倜儻，不拘細行。然不妄交遊，門無雜客。勵精勤學，博洽羣書。幼而廬江何憲見之，深相歎賞。永明中，爲宜都王行參軍。天監初，爲西中郎主簿、後軍臨川王記室。七年，遷通直散騎侍郎，兼中書通事舍人。十年，除通直散騎侍郎，兼尚書左丞，又兼中書舍人，遷國子博士、昭明太子侍讀、西中郎豫章王長史，領丹陽尹丞，累遷通直散騎常侍、秘書監、司徒左長史。普通六年，直東宮學士省。大通三年卒，時年五十九。