王承字安期，僕射暕子。七歲通《周易》，選補國子生。年十五，射策高第，除秘書郎。歷太子舍人、南康王文學、邵陵王友、太子中舍人。以父憂去職。服闋，復爲中舍人，累遷中書黃門侍郎，兼國子博士。時膏腴貴遊，咸以文學相尚，罕以經術爲業，惟承獨好之，發言吐論，造次儒者。在學訓諸生，述《禮》、《易》義。中大通五年，遷長兼侍中，俄轉國子祭酒。承祖儉及父暕嘗爲此職，三世爲國師，前代未之有也，當世以爲榮。久之，出爲戎昭將軍、東陽太守。爲政寬惠，吏民悅之。視事未期，卒于郡，時年四十一。諡曰章子。
承性簡貴有風格。時右衛朱异當朝用事，每休下，車馬常填門。時有魏郡申英好危言高論，以忤權右，常指异門曰：「此中輻輳，皆以利往。能不至者，惟有大小王東陽。」小東陽，卽承弟稚也。當時惟承兄弟及褚翔不至异門，時以此稱之。