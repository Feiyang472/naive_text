褚翔字世舉，河南陽翟人。曾祖淵，齊太宰文簡公，佐命齊室。祖蓁，太常穆子。父向，字景政。年數歲，父母相繼亡沒，向哀毀若成人者，親表咸異之。旣長，淹雅有器量。高祖踐阼，選補國子生。起家秘書郎，遷太子舍人、尚書殿中郎。出爲安成內史。還除太子洗馬、中舍人，累遷太尉從事中郎、黃門侍郎、鎮右豫章王長史。頃之，入爲長兼侍中。向風儀端麗，眉目如點，每公庭就列，爲衆所瞻望焉。大通四年，出爲寧遠將軍北中郎廬陵王長史。三年，卒官。外兄謝舉爲制墓銘，其略曰：「弘治推華，子嵩慚量；酒歸月下，風清琴上。」論者以爲擬得其人。
翔初爲國子生，舉高第。丁父憂。服闋，除秘書郎，累遷太子舍人、宣城王主簿。中大通五年，高祖宴羣臣樂游苑，別詔翔與王訓爲二十韻詩，限三刻成。翔于坐立奏，高祖異焉，卽日轉宣城王文學，俄遷爲友。時宣城友、文學加它王二等，故以翔超爲之，時論美焉。
出爲義興太守。翔在政潔已，省繁苛，去浮費，百姓安之。郡之西亭有古樹，積年枯死；翔至郡，忽更生枝葉，百姓咸以爲善政所感。及秩滿，吏民詣闕請之，敕許焉。尋徵爲吏部郎，去郡，百姓無老少追送出境，涕泣拜辭。
翔居小選公清，不爲請屬易意，號爲平允。俄遷侍中，頃之轉散騎常侍，領羽林監，侍東宮。出爲晉陵太守，在郡未期，以公事免。俄復爲散騎常侍，侍東宮。太清二年，遷守吏部尚書。其年冬，侯景圍宮城，翔於圍內丁母憂，以毀卒，時年四十四。詔贈本官。
翔少有孝性。爲侍中時，母疾篤，請沙門祈福。中夜忽見戶外有異光，又聞空中彈指，及曉，疾遂愈。咸以翔精誠所致焉。