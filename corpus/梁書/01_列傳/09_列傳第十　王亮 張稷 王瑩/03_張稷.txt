張稷字公喬，吳郡人也。父永，宋右光祿大夫。稷所生母遘疾歷時，稷始年十一，夜不解衣而養，永異之。及母亡，毀瘠過人，杖而後起。性疏率，朗悟有才略，與族兄充、融、卷等俱知名，時稱之曰：「充融卷稷，是爲四張。」起家著作佐郎，不拜，頻居父母憂，六載廬于墓側。服除，爲驃騎法曹行參軍，遷外兵參軍。
齊永明中，爲剡縣令，略不視事，多爲山水遊。會賊唐㝢之作亂，稷率厲縣人，保全縣境。入爲太子洗馬，大司馬東曹掾，建安王友，大司馬從事中郎。武陵王曅爲護軍，轉護軍司馬，尋爲本州治中。明帝領牧，仍爲別駕。時魏寇壽春，以稷爲寧朔將軍、軍主，副尚書僕射沈文季鎮豫州。魏衆稱百萬，圍城累日，時經略處分，文季悉委稷焉。軍退，遷平西司馬、寧朔將軍、南平內史。魏又寇雍州，詔以本號都督荊、雍諸軍事。時雍州刺史曹虎度樊城岸，以稷知州事。魏師退，稷還荊州，就拜黃門侍郎，復爲司馬、新興、永寧二郡太守。郡犯私諱，改永寧爲長寧。尋遷司徒司馬，加輔國將軍。及江州刺史陳顯達舉兵反，以本號鎮歷陽、南譙二郡太守，遷鎮南長史、尋陽太守、輔國將軍、行江州事。尋徵還，爲持節、輔國將軍、都督北徐州諸軍事、北徐州刺史。出次白下，仍遷都督南兗州諸軍事、南兗州刺史。俄進督北徐、徐、兗、青、冀五州諸軍事，將軍並如故。永元末，徵爲侍中，宿衛宮城。義師至，兼衛尉江淹出奔。稷兼衛尉，副王瑩都督城內諸軍事。
時東昏淫虐，義師圍城已久，城內思亡而莫有先發。北徐州刺史王珍國就稷謀之，乃使直閤張齊害東昏于含德殿。稷召尚書右僕射王亮等列坐殿前西鐘下，謂曰：「昔桀有昏德，鼎遷于殷；商紂暴虐，鼎遷于周。今獨夫自絕于天，四海已歸聖主，斯實微子去殷之時，項伯歸漢之日，可不勉哉！」乃遣國子博士范雲、舍人裴長穆等使石頭城詣高祖，高祖以稷爲侍中、左衛將軍。高祖總百揆，遷大司馬左司馬。梁臺建，爲散騎常侍、中書令。高祖受禪，以功封江安縣侯，邑一千戶。又爲侍中、國子祭酒，領驍騎將軍，遷護軍將軍、揚州大中正，以事免。尋爲度支尚書、前將軍、太子右衛率，又以公事免。俄爲祠部尚書，轉散騎常侍、都官尚書、揚州大中正，以本職知領軍事。尋遷領軍將軍，中正、侯如故。
時魏寇青州，詔假節、行州事。會魏軍退，仍出爲散騎常侍、將軍，吳興太守，秩中二千石。下車存問遺老，引其子孫，置之右職，政稱寬恕。進號雲麾將軍，徵尚書左僕射。輿駕將欲如稷宅，以盛暑，留幸僕射省，舊臨幸供具皆酬太官饌直，帝以稷清貧，手詔不受。出爲使持節、散騎常侍、都督青、冀二州諸軍事、安北將軍、青、冀二州刺史。會魏寇朐山，詔稷權頓六里，都督衆軍。還，進號鎮北將軍。
初鬱洲接邊陲，民俗多與魏人交市。及朐山叛，或與魏通，旣不自安矣；且稷寬弛無防，僚吏頗侵漁之。州人徐道角等夜襲州城，害稷，時年六十三。有司奏削爵土。
稷性烈亮，善與人交。歷官無蓄聚，俸祿皆頒之親故，家無餘財。初去吳興郡，以僕射徵，道由吳鄉，候稷者滿水陸。稷單裝徑還京師，人莫之識，其率素如此。
稷長女楚瑗，適會稽孔氏，無子歸宗。至稷見害，女以身蔽刃，先父卒。稷子嵊，別有傳。
卷字令遠，稷從兄也。少以知理著稱，能清言，仕至都官尚書，天監初卒。