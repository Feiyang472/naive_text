褚脩，吳郡錢唐人也。父仲都，善《周易》，爲當時最。天監中，歷官《五經》博士。脩少傳父業，兼通《孝經》、《論語》，善尺牘，頗解文章。初爲湘東王國侍郎，稍遷輕車湘東府行參軍，並兼國子助教。武陵王爲揚州，引爲宣惠參軍、限內記室。脩性至孝，父喪毀瘠過禮，因患冷氣。及丁母憂，水漿不入口二十三日，氣絕復蘇，每號慟嘔血，遂以毀卒。