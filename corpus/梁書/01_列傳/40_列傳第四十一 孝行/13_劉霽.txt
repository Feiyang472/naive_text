劉霽字士烜，平原人也。祖乘民，宋冀州刺史。父聞慰，齊工員郎。
霽年九歲，能誦《左氏傳》，宗黨咸異之。十四居父憂，有至性，每哭輒嘔血。家貧，與弟杳、高槠相篤勵學。旣長，博涉多通。天監中，起家奉朝請，稍遷宣惠晉安王府參軍，兼限內記室，出補西昌相。入爲尚書主客侍郎。未朞，除海鹽令。霽前後宰二邑，並以和理著稱。還爲建康正，非所好。頃之，以疾免。尋除建康令，不拜。母明氏寢疾，霽年已五十，衣不解帶者七旬，誦《觀世音經》，數至萬遍，夜因感夢，見一僧謂曰：「夫人算盡，君精誠篤至，當相爲申延。」後六十餘日乃亡。霽廬于墓，哀慟過禮。常有雙白鶴馴翔廬側。處士阮孝緒致書抑譬，霽思慕不已，服未終而卒，時年五十二。著《釋俗語》八卷，文集十卷。弟杳在《文學傳》，歊在《處士傳》。