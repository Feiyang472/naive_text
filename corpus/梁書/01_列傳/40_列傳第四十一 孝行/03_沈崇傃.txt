沈崇傃字思整，吳興武康人也。父懷明，宋兗州刺史。崇傃六歲丁父憂，哭踴過禮。及長，傭書以養母焉。齊建武初，起家爲奉朝請。永元末，遷司徒行參軍。天監初，爲前軍鄱陽王參軍事。三年，太守柳惲辟爲主簿。崇傃從惲到郡，還迎其母，母卒。崇傃以不及侍疾，將欲致死，水漿不入口，晝夜號哭，旬日殆將絕氣。兄弟謂之曰：「殯葬未申，遽自毀滅，非全孝之道也。」崇傃之瘞所，不避雨雪，倚墳哀慟。每夜恒有猛獸來望之，有聲狀如歎息者。家貧無以遷窆，乃行乞經年，始獲葬焉。旣而廬於墓側，自以初行喪禮不備，復以葬後更治服三年。久食麥屑，不啖鹽酢，坐臥于單薦，因虛腫不能起。郡縣舉其至孝。高祖聞，卽遣中書舍人慰勉之，乃下詔曰：「前軍沈崇傃，少有志行，居喪逾禮。齋制不終，未得大葬，自以行乞淹年，哀典多闕，方欲以永慕之晨，更爲再朞之始。雖卽情可矜，禮有明斷。可便令除釋，擢補太子洗馬。旌彼門閭，敦茲風教。」崇傃奉詔釋服，而涕泣如居喪，固辭不受官，苦自陳讓，經年乃得爲永寧令。自以祿不及養，怛恨愈甚，哀思不自堪，至縣卒，時年三十九。