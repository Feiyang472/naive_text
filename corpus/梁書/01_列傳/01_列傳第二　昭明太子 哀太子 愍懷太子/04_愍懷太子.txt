愍懷太子方矩，字德規，世祖第四子也。初封南安縣侯，隨世祖在荊鎮。太清初，爲使持節、督湘郢桂寧成合羅七州諸軍事、鎮南將軍、湘州刺史。尋𢖜爲侍中、中衛將軍，給鼓吹一部。世祖承制，拜王太子，改名元良。承聖元年十一月丙子，立爲皇太子。及西魏師陷荊城，太子與世祖同爲魏人所害。
太子聰穎，頗有世祖風，而凶暴猜忌。敬帝承制，追諡愍懷太子。