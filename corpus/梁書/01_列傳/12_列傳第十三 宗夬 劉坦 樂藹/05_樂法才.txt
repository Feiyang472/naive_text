子法才，字元備，幼與弟法藏俱有美名。少游京師，造沈約，約見而稱之。齊和帝爲相國，召爲府參軍，鎮軍蕭穎胄辟主簿。梁臺建，除起部郎。天監二年，藹出鎮嶺表，法才留任京邑，遷金部郎，父憂去官。服闋，除中書通事舍人，出爲本州別駕。入爲通直散騎侍郎，復掌通事，遷尚書右丞。晉安王爲荊州，重除別駕從事史。復徵爲尚書右丞，出爲招遠將軍、建康令。不受俸秩，比去任，將至百金，縣曹啟輸臺庫。高祖嘉其清節，曰：「居職若斯，可以爲百城表矣。」卽日遷太府卿。尋除南康內史，恥以讓俸受名，辭不拜。俄轉雲騎將軍、少府卿。出爲信武長史、江夏太守。因被代，表便道還鄉。至家，割宅爲寺，棲心物表。皇太子以法才舊臣，累有優令，召使東下，未及發而卒，時年六十三。