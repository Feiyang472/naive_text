卞華字昭丘，濟陰冤句人也。晉驃騎將軍忠貞公壼六世孫。父倫之，給事中。
華幼孤貧好學。年十四，召補國子生，通《周易》。旣長，遍治《五經》，與平原明山賓、會稽賀瑒同業友善。
起家齊豫章王國侍郎，累遷奉朝請、征西行參軍。天監初，遷臨川王參軍事，兼國子助教，轉安成王功曹參軍，兼《五經》博士，聚徒教授。華博涉有機辯，說經析理，爲當時之冠。江左以來，鐘律絕學，至華乃通焉。遷尚書儀曹郎，出爲吳令，卒。