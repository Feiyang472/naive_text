沈峻字士嵩，吳興武康人。家世農夫，至峻好學，與舅太史叔明師事宗人沈麟士門下積年。晝夜自課，時或睡寐，輒以杖自擊，其篤志如此。麟士卒後，乃出都，遍遊講肆，遂博通《五經》，尤長《三禮》。初爲王國中尉，稍遷侍郎，並兼國子助教。時吏部郎陸倕與僕射徐勉書薦峻曰：「《五經》博士庾季達須換，計公家必欲詳擇其人。凡聖賢可講之書，必以《周官》立義，則《周官》一書，實爲羣經源本。此學不傳，多歷年世，北人孫詳、蔣顯亦經聽習，而音革楚、夏，故學徒不至；惟助教沈峻，特精此書。比日時開講肆，羣儒劉岩、沈宏、沈熊之徒，並執經下坐，北面受業，莫不嘆服，人無間言。第謂宜卽用此人，命其專此一學，周而復始。使聖人正典，廢而更興；累世絕業，傳於學者。」勉從之，奏峻兼《五經》博士。於館講授，聽者常數百人。出爲華容令，還除員外散騎侍郎，復兼《五經》博士。時中書舍人賀琛奉敕撰《梁官》，乃啓峻及孔子袪補西省學士，助撰錄。書成，入兼中書通事舍人。出爲武康令，卒官。
子文阿，傳父業，尤明《左氏傳》。太清中，自國子助教爲《五經》博士。傳峻業者，又有吳郡張及、會稽孔子雲，官皆至《五經》博士、尚書祠部郎。