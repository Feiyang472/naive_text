陶季直，丹陽秣陵人也。祖愍祖，宋廣州刺史。父景仁，中散大夫。
季直早慧，愍祖甚愛異之。愍祖嘗以四函銀列置於前，令諸孫各取，季直時甫四歲，獨不取。人問其故，季直曰：「若有賜，當先父伯，不應度及諸孫，是故不取。」愍祖益奇之。五歲喪母，哀若成人。初，母未病，令於外染衣；卒後，家人始贖，季直抱之號慟，聞者莫不酸感。
及長，好學，淡於榮利。起家桂陽王國侍郎、北中郎鎮西行參軍，並不起，時人號曰「聘君」。父憂服闋，尚書令劉秉領丹陽尹，引爲後軍主簿、領郡功曹。出爲望蔡令，頃之以病免。時劉秉、袁粲以齊高帝權勢日盛，將圖之，秉素重季直，欲與之定策。季直以袁、劉儒者，必致顛殞，固辭不赴。俄而秉等伏誅。
齊初，爲尚書比部郎，時褚淵爲尚書令，與季直素善，頻以爲司空司徒主簿，委以府事。淵卒，尚書令王儉以淵有至行，欲諡爲文孝公，季直請曰：「文孝是司馬道子諡，恐其人非具美，不如文簡。」儉從之。季直又請儉爲淵立碑，終始營護，甚有吏節，時人美之。
遷太尉記室參軍。出爲冠軍司馬、東莞太守，在郡號爲清和。還除散騎侍郎，領左衛司馬，轉鎮西諮議參軍。齊武帝崩，明帝作相，誅鋤異己，季直不能阿意，明帝頗忌之，乃出爲輔國長史、北海太守。邊職上佐，素士罕爲之者。或勸季直造門致謝，明帝旣見，便留之，以爲驃騎諮議參軍，兼尚書左丞。仍遷建安太守，政尚清靜，百姓便之。還爲中書侍郎，遷遊擊將軍、兼廷尉。
梁臺建，遷給事黃門侍郎。常稱仕至二千石，始願畢矣，無爲務人間之事，乃辭疾還鄉里。天監初，就家拜太中大夫。高祖曰：「梁有天下，遂不見此人。」十年，卒於家，時年七十五。季直素清苦絕倫，又屏居十餘載，及死，家徒四壁，子孫無以殯斂，聞者莫不傷其志焉。