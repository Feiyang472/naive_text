止足
《易》曰：「亢之爲言也，知進而不知退，知存而不知亡。知進退存亡而不失其正者，其唯聖人乎！」《傳》曰：「知足不辱，知止不殆。」然則不知夫進退，不達乎止足，殆辱之累，期月而至矣。古人之進也，以康世濟務也，以弘道厲俗也。然其進也，光寵夷易，故愚夫之所乾沒；其退也，苦節艱貞，故庸曹之所忌憚。雖禍敗危亡，陳乎耳目，而輕舉高蹈，寡乎前史。漢世張良功成身退，病臥卻粒，比於樂毅、范蠡至乎顛狽，斯爲優矣。其後薛廣德及二疏等，去就以禮，有可稱焉。魚豢《魏略·知足傳》，方田、徐於管、胡，則其道本異。謝靈運《晉書·止足傳》，先論晉世文士之避亂者，殆非其人；唯阮思曠遺榮好遁，遠殆辱矣。《宋書·止足傳》有羊欣、王微，咸其流亞。齊時沛國劉瓛，字子珪，辭祿懷道，棲遲養志，不戚戚於貧賤，不耽耽於富貴，儒行之高者也。梁有天下，小人道消，賢士大夫相招在位，其量力守志，則當世罔聞，時或有致事告老，或有寡志少欲，國史書之，亦以爲《止足傳》云。