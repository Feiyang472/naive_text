蕭眎素，蘭陵人也。祖思話，宋征西儀同三司；父惠明，吳興太守；皆有盛名。
眎素早孤貧，爲叔父惠休所收卹。起家爲齊司徒法曹行參軍，遷著作佐郎、太子舍人、尚書三公郎。永元末，爲太子洗馬。梁臺建，高祖引爲中尉驃騎記室參軍。天監初，爲臨川王友，復爲太子中舍人、丹陽尹丞。初拜，高祖賜錢八萬，眎素一朝散之親友。又遷司徒左西屬、南徐州治中。
性靜退，少嗜欲，好學，能清言，榮利不關於口，喜怒不形於色。在人間及居職，並任情通率，不自矜高，天然簡素，士人以此咸敬之。及在京口，便有終焉之志，乃於攝山築室。會徵爲中書侍郎，遂辭不就，因還山宅，獨居屏事，非親戚不得至其籬門。妻，太尉王儉女，久與別居，遂無子。八年，卒。親故迹其事行，諡曰貞文先生。