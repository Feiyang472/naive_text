張嵊字四山，鎮北將軍稷之子也。少方雅，有志操，能清言。父臨青州，爲土民所害，嵊感家禍，終身蔬食布衣，手不執刀刃。州舉秀才。起家秘書郎，累遷太子舍人、洗馬、司徒左西掾、中書郎。出爲永陽內史，還除中軍宣城王司馬、散騎常侍。又出爲鎮南湘東王長史、尋陽太守。中大同元年，徵爲太府卿，俄遷吳興太守。
太清二年，侯景圍京城，嵊遣弟伊率郡兵數千人赴援。三年，宮城陷，御史中丞沈浚違難東歸。嵊往見而謂曰：「賊臣憑陵，社稷危恥，正是人臣效命之秋。今欲收集兵力，保據貴鄉。若天道無靈，忠節不展，雖復及死，誠亦無恨。」浚曰：「鄙郡雖小，仗義拒逆，誰敢不從！」固勸嵊舉義。於是收集士卒，繕築城壘。時邵陵王東奔至錢唐，聞之，遣板授嵊征東將軍，加秩中二千石。嵊曰：「朝廷危迫，天子蒙塵，今日何情，復受榮號。」留板而已。賊行台劉神茂攻破義興，遣使說嵊曰：「若早降附，當還以郡相處，復加爵賞。」嵊命斬其使，仍遣軍主王雄等帥兵於鱧瀆逆擊之，破神茂，神茂退走。侯景聞神茂敗，乃遣其中軍侯子鑒帥精兵二萬人，助神茂以擊嵊。嵊遣軍主范智朗出郡西拒戰，爲神茂所敗，退歸。賊騎乘勝焚柵，柵內衆軍皆土崩。嵊乃釋戎服，坐於聽事，賊臨之以刃，終不爲屈。乃執嵊以送景，景刑之於都市，子弟同遇害者十餘人，時年六十二。賊平，世祖追贈侍中、中衛將軍、開府儀同三司。諡曰忠貞子。