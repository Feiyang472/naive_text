良吏
昔漢宣帝以爲「政平訟理，其惟良二千石乎！」前史亦云：「今之郡守，古之諸侯也。」故長吏之職，號爲親民，是以導德齊禮，移風易俗，咸必由之。齊末昏亂，政移羣小，賦調雲起，徭役無度。守宰多倚附權門，互長貪虐，掊克聚斂，侵愁細民，天下搖動，無所厝其手足。高祖在田，知民疾苦，及梁臺建，仍下寬大之書，昏時雜調，咸悉除省，於是四海之內，始得息肩。逮踐皇極，躬覽庶事，日昃聽政，求民之瘼。乃命輶軒以省方俗，置肺石以達窮民，務加隱卹，舒其急病。元年，始去人貲，計丁爲布；身服浣濯之衣，御府無文飾，宮掖不過綾彩，無珠璣錦繡；太官撤牢饌，每日膳菜蔬，飲酒不過三盞：以儉先海內。每選長吏，務簡廉平，皆召見御前，親勗治道。始擢尚書殿中郎到溉爲建安內史，左民侍郎劉鬷爲晉安太守，溉等居官，並以廉潔著。又著令：小縣有能，遷爲大縣；大縣有能，遷爲二千石。於是山陰令丘仲孚治有異績，以爲長沙內史；武康令何遠清公，以爲宣城太守。剖符爲吏者，往往承風焉。若新野庾蓽諸任職者，以經術潤飾吏政，或所居流惠，或去後見思，蓋後來之良吏也。綴爲《良吏篇》云。