呂僧珍，字元瑜，東平范人也。世居廣陵。起自寒賤。始童兒時，從師學，有相工歷觀諸生，指僧珍謂博士曰：「此有奇聲，封侯相也。」年二十餘，依宋丹陽尹劉秉，秉誅後，事太祖文皇爲門下書佐。身長七尺五寸，容貌甚偉。在同類中少所褻狎，曹輩皆敬之。
太祖爲豫州刺史，以爲典籤，帶蒙令，居官稱職。太祖遷領軍，補主簿。妖賊唐瑀寇東陽，太祖率衆東討，使僧珍知行軍衆局事。僧珍宅在建陽門東，自受命當行，每日由建陽門道，不過私室，太祖益以此知之。爲丹陽尹，復命爲郡督郵。齊隨王子隆出爲荊州刺史，齊武以僧珍爲子隆防閤，從之鎮。永明九年，雍州刺史王奐反，敕遣僧珍隸平北將軍曹虎西爲典籤，帶新城令。魏軍寇沔北，司空陳顯達出討，一見異之，因屏人呼上座，謂曰：「卿有貴相，後當不見減，努力爲之。」
建武二年，魏大舉南侵，五道並進。高祖率師援義陽，僧珍從在軍中。長沙宣武王時爲梁州刺史。魏圍守連月，間諜所在不通，義陽與雍州路斷。高祖欲遣使至襄陽，求梁州問，衆皆憚，莫敢行，僧珍固請充使，卽日單舸上道。旣至襄陽，督遣援軍，且獲宣武王書而反，高祖甚嘉之。事寧，補羽林監。
東昏卽位，司空徐孝嗣管朝政，欲與共事，僧珍揣不久安，竟弗往。時高祖已臨雍州，僧珍固求西歸，得補邔令。旣至，高祖命爲中兵參軍，委以心膂。僧珍陰養死士，歸之者甚衆。高祖頗招武猛，士庶響從，會者萬餘人，因命按行城西空地，將起數千間屋，以爲止舍，多伐材竹，沈於檀溪，積茅蓋若山阜，皆不之用。僧珍獨悟其旨，亦私具櫓數百張。義兵起，高祖夜召僧珍及張弘策定議，明旦乃會衆發兵，悉取檀溪材竹，裝爲艛艦，葺之以茅，並立辦。衆軍將發，諸將果爭櫓，僧珍乃出先所具者，每船付二張，爭者乃息。
高祖以僧珍爲輔國將軍、步兵校尉，出入臥內，宣通意旨。師及郢城，僧珍率所領頓偃月壘，俄又進據騎城。郢州平，高祖進僧珍爲前鋒大將軍。大軍次江寧，高祖令僧珍與王茂率精兵先登赤鼻邏。其日，東昏將李居士與衆來戰，僧珍等要擊，大破之。乃與茂進軍于白板橋築壘，壘立，茂移頓越城，僧珍獨守白板。李居士密覘知衆少，率銳卒萬人，直來薄城。僧珍謂將士曰：「今力旣不敵，不可與戰；亦勿遙射，須至塹裏，當並力破之。」俄而皆越塹拔柵，僧珍分人上城，矢石俱發，自率馬步三百人出其後，守隅者復踰城而下，內外齊擊，居士應時奔散，獲其器甲不可勝計。僧珍又進據越城。東昏大將王珍國列車爲營，背淮而陣。王茂等衆軍擊之，僧珍縱火車焚其營。卽日瓦解。
建康城平，高祖命僧珍率所領先入清宮，與張弘策封檢府庫，卽日以本官帶南彭城太守，遷給事黃門侍郎，領虎賁中郎將。高祖受禪，以爲冠軍將軍、前軍司馬，封平固縣侯，邑一千二百戶。尋遷給事中、右衛將軍。頃之，轉左衛將軍，加散騎常侍，入直秘書省，總知宿衛。天監四年冬，大舉北伐，自是軍機多事，僧珍晝直中書省，夜還秘書。五年夏，又命僧珍率羽林勁勇出梁城。其年冬旋軍，以本官領太子中庶子。
僧珍去家久，表求拜墓。高祖欲榮之，使爲本州，乃授使持節、平北將軍、南兗州刺史。僧珍在任，平心率下，不私親戚。從父兄子先以販蔥爲業，僧珍旣至，乃棄業欲求州官。僧珍曰：「吾荷國重恩，無以報效，汝等自有常分，豈可妄求叨越，但當速反蔥肆耳。」僧珍舊宅在市北，前有督郵廨，鄉人咸勸徒廨以益其宅。僧珍怒曰：「督郵官廨也，置立以來，便在此地，豈可徙之益吾私宅！」姊適于氏，住在市西，小屋臨路，與列肆雜處，僧珍常導從鹵簿到其宅，不以爲恥。在州百日，徵爲領軍將軍，尋加散騎常侍，給鼓吹一部，直秘書省如先。
僧珍有大勳，任總心膂，恩遇隆密，莫與爲比。性甚恭慎，當直禁中，盛暑不敢解衣。每侍御座，屏氣鞠躬，果食未嘗舉箸。嘗因醉後，取一柑食之。高祖笑謂曰：「便是大有所進。」祿俸之外，又月給錢十萬；其餘賜賚不絕于時。
十年，疾病，車駕臨幸，中使醫藥，日有數四。僧珍語親舊曰：「吾昔在蒙縣，熱病髮黃，當時必謂不濟，主上見語，『卿有富貴相，必當不死，尋應自差』，俄而果愈。今已富貴而復髮黃，所苦與昔正同，必不復起矣。」竟如其言。卒於領軍府舍，時年五十八。高祖卽日臨殯，詔曰：「思舊篤終，前王令典；追榮加等，列代通規。散騎常侍、領軍將軍、平固縣開國侯僧珍，器思淹通，識宇詳濟，竭忠盡禮，知無不爲。與朕契闊，情兼屯泰。大業初構，茂勳克舉。及居禁衛，朝夕盡誠。方參任台槐，式隆朝寄；奄致喪逝，傷慟于懷。宜加優典，以隆寵命。可贈驃騎將軍、開府儀同三司，常侍、鼓吹、侯如故。給東園秘器，朝服一具，衣一襲，喪事所須，隨由備辦。諡曰忠敬侯。」高祖痛惜之，言爲流涕。長子峻早卒，峻子淡嗣。