張弘策，字真簡，范陽方城人，文獻皇后之從父弟也。幼以孝聞。母嘗有疾，五日不食，弘策亦不食。母強爲進粥，乃食母所餘。遭母憂，三年不食鹽菜，幾至滅性。兄弟友愛，不忍暫離，雖各有室，常同臥起，世比之姜肱兄弟。起家齊邵陵王國常侍，遷奉朝請、西中郎江夏王行參軍。
弘策與高祖年相輩，幼見親狎，恒隨高祖游處。每入室，常覺有雲煙氣，體輒肅然，弘策由此特敬高祖。建武末，弘策從高祖宿，酒酣，徙席星下，語及時事。弘策因問高祖曰：「緯象云何？國家故當無恙？」高祖曰：「其可言乎？」弘策因曰：「請言其兆。」高祖曰：「漢北有失地氣，浙東有急兵祥。今冬初，魏必動；若動則亡漢北。帝今久疾，多異議，萬一伺釁，稽部且乘機而作，是亦無成，徒自驅除耳。明年都邑有亂，死人過於亂麻，齊之歷數，自茲亡矣。梁、楚、漢當有英雄興。」弘策曰：「英雄今何在？爲已富貴，爲在草茅？」高祖笑曰：「光武有云：『安知非僕』。」弘策起曰：「今夜之言，是天意也。請定君臣之分。」高祖曰：「舅欲效鄧晨乎？」是冬，魏軍寇新野，高祖將兵爲援，且受密旨，仍代曹虎爲雍州。弘策聞之心喜，謂高祖曰：「夜中之言，獨當驗矣。」高祖笑曰：「且勿多言。」弘策從高祖西行，仍參帷幄，身親軍役，不憚辛苦。
五年秋，明帝崩，遺詔以高祖爲雍州刺史，乃表弘策爲錄事參軍，帶襄陽令。高祖睹海內方亂，有匡濟之心，密爲儲備，謀猷所及，惟弘策而已。時長沙宣武王罷益州還，仍爲西中郎長史，行郢州事。高祖使弘策到郢，陳計于宣武王，語在《高祖紀》。弘策因說王曰：「昔周室旣衰，諸侯力爭，齊桓蓋中人耳，遂能一匡九合，民到于今稱之。齊德告微，四海方亂，蒼生之命，會應有主。以郢州居中流之要，雍部有戎馬之饒，卿兄弟英武，當今無敵，虎據兩州，參分天下，糾合義兵，爲百姓請命，廢昏立明，易於反掌。如此，則桓、文之業可成，不世之功可建。無爲豎子所欺，取笑身後。雍州揣之已熟，願善圖之。」王頗不懌而無以拒也。
義師將起，高祖夜召弘策、呂僧珍入宅定議，旦乃發兵，以弘策爲輔國將軍、軍主，領萬人督後部軍事。西臺建，爲步兵校尉，遷車騎諮議參軍。及郢城平，蕭穎達、楊公則諸將皆欲頓軍夏口，高祖以爲宜乘勢長驅，直指京邑，以計語弘策，弘策與高祖意合。又訪寧遠將軍庾域，域又同。乃命衆軍卽日上道，沿江至建康，凡磯、浦、村落，軍行宿次、立頓處所，弘策逆爲圖測，皆在目中。義師至新林，王茂、曹景宗等於大航方戰，高祖遣弘策持節勞勉，衆咸奮厲。是日，仍破朱雀軍。高祖入頓石頭城，弘策屯門禁衛，引接士類，多全免。城平，高祖遣弘策與呂僧珍先入清宮，封檢府庫。于時城內珍寶委積，弘策申勒部曲，秋毫無犯。遷衛尉卿，加給事中。天監初，加散騎常侍，洮陽縣侯，邑二千二百戶。弘策盡忠奉上，知無不爲，交友故舊，隨才薦拔，搢紳皆趨焉。
時東昏餘黨初逢赦令，多未自安，數百人因運荻炬束仗，得入南北掖作亂，燒神虎門、總章觀。前軍司馬呂僧珍直殿內，以宿衛兵拒破之，盜分入衛尉府，弘策方救火，盜潛後害之，時年四十七。高祖深慟惜焉。給第一區，衣一襲，錢十萬，布百匹，蠟二百斤。詔曰：「亡從舅衛尉，慮發所忽，殞身祅豎。其情理清貞，器識淹濟，自籓升朝，契闊夷阻。加外氏凋衰，饗嘗屢絕，興感《渭陽》，情寄斯在。方賴忠勳，翼宣寡薄，報效無徵，永言增慟。可贈散騎常侍、車騎將軍。給鼓吹一部。諡曰愍。」
弘策爲人寬厚通率，篤舊故。及居隆重，不以貴勢自高。故人賓客，禮接如布衣時。祿賜皆散之親友。及其遇害，莫不痛惜焉。子緬嗣，別有傳。
庾域
庾域，字司大，新野人。長沙宣武王爲梁州，以爲錄事參軍，帶華陽太守。時魏軍攻圍南鄭，州有空倉數十所，域封題指示將士云：「此中粟皆滿，足支二年，但努力堅守。」衆心以安。虜退，以功拜羽林監，遷南中郎記室參軍。
永元末，高祖起兵，遣書招域。西台建，以爲寧朔將軍，領行選，從高祖東下。師次楊口，和帝遣御史中丞宗夬銜命勞軍。域乃諷夬曰：「黃鉞未加，非所以總率侯伯。」夬反西臺，卽授高祖黃鉞。蕭穎胄旣都督中外諸軍事，論者謂高祖應致牋，域爭不聽，乃止。郢城平。域及張弘策議與高祖意合，卽命衆軍便下。每獻謀畫，多被納用。霸府初開，以爲諮議參軍。天監初，封廣牧縣子，後軍司馬。出爲寧朔將軍、巴西、梓潼二郡太守。梁州長史夏侯道遷舉州叛降魏，魏騎將襲巴西，域固守百餘日，城中糧盡，將士皆齕草食土，死者太半，無有離心。魏軍退，詔增封二百戶，進爵爲伯。六年，卒於郡。