子雲字景喬，子恪第九弟也。年十二，齊建武四年，封新浦縣侯，自製拜章，便有文采。天監初，降爵爲子。旣長勤學，以晉代竟無全書，弱冠便留心撰著，至年二十六，書成，表奏之，詔付秘閣。
子雲性沈靜，不樂仕進。年三十，方起家爲秘書郎。遷太子舍人，撰《東宮新記》，奏之，敕賜束帛。累遷北中郎外兵參軍，晉安王文學，司徒主簿，丹陽尹丞。時湘東王爲京尹，深相賞好，如布衣之交。遷北中郎廬陵王諮議參軍，兼尚書左丞。大通元年，除黃門郎，俄遷輕車將軍，兼司徒左長史。二年，入爲吏部。三年，遷長兼侍中。中大通元年，轉太府卿。三年，出爲貞威將軍、臨川內史。在郡以和理稱，民吏悅之。還除散騎常侍，俄復爲侍中。大同二年，遷員外散騎常侍、國子祭酒，領南徐州大中正。頃之，復爲侍中，祭酒、中正如故。
梁初，郊廟未革牲牷，樂辭皆沈約撰，至是承用，子雲始建言宜改。啟曰：「伏惟聖敬率由，尊嚴郊廟，得西鄰之心，知周、孔之跡，載革牢俎，德通神明，黍稷蘋藻，竭誠嚴配，經國制度，方懸日月，垂訓百王，於是乎在。臣比兼職齋官，見伶人所歌，猶用未革牲前曲。圜丘視燎，尚言『式備牲牷』；北郊《諴雅》，亦奏『牲雲孔備』；清廟登歌，而稱『我牲以潔』；三朝食舉，猶詠『朱尾碧鱗』。聲被鼓鐘，未符盛制。臣職司儒訓，意以爲疑，未審應改定樂辭以不？」敕答曰：「此是主者守株，宜急改也。」仍使子雲撰定。敕曰：「郊廟歌辭，應須典誥大語，不得雜用子史文章淺言；而沈約所撰，亦多舛謬。」子雲答敕曰：「殷薦朝饗，樂以雅名，理應正采《五經》，聖人成教。而漢來此制，不全用經典；約之所撰，彌復淺雜。臣前所易約十曲，惟知牲牷旣革，宜改歌辭，而猶承例，不嫌流俗乖體。旣奉令旨，始得發蒙。臣夙本庸滯，昭然忽朗，謹依成旨，悉改約制。惟用《五經》爲本，其次《爾雅》、《周易》、《尚書》、《大戴禮》，卽是經誥之流，愚意亦取兼用。臣又尋唐、虞諸書，殷《頌》周《雅》，稱美是一，而復各述時事。大梁革服，偃武修文，制禮作樂，義高三正；而約撰歌辭，惟浸稱聖德之美，了不序皇朝製作事。《雅》、《頌》前例，於體爲違。伏以聖旨所定《樂論》，鐘律緯緒，文思深微，命世一出，方懸日月，不刊之典，禮樂之教，致治所成。謹一二采綴，各隨事顯義，以明製作之美。覃思累日，今始克就，謹以上呈。」敕並施用。
子雲善草隸書，爲世楷法。自雲善效鐘元常、王逸少而微變字體。答敕云：「臣昔不能拔賞，隨世所貴，規摹子敬，多歷年所。年二十六，著《晉史》，至《二王列傳》，欲作論語草隸法，言不盡意，遂不能成，略指論飛白一勢而已。十許年來，始見敕旨《論書》一卷，商略筆勢，洞澈字體；又以逸少之不及元常，猶子敬之不及逸少。自此研思，方悟隸式，始變子敬，全範元常。逮爾以來，自覺功進。」其書迹雅爲高祖所重，嘗論子雲書曰：「筆力勁駿，心手相應，巧逾杜度，美過崔寔，當與元常並驅爭先。」其見賞如此。
七年，出爲仁威將軍、東陽太守。中大同元年，還拜宗正卿。太清元年，復爲侍中、國子祭酒，領南徐州大中正。二年，侯景寇逼，子雲逃民間。三年三月，宮城失守，東奔晉陵，餒卒于顯靈寺僧房，年六十三。所著《晉書》一百一十卷，《東宮新記》二十卷。
第二子特，字世達。早知名，亦善草隸。高祖嘗謂子雲曰：「子敬之書，不及逸少。近見特跡，遂逼於卿。」歷官著作佐郎，太子舍人，宣惠主簿，中軍記室。出爲海鹽令，坐事免。年二十五，先子雲卒。
子暉字景光，子雲弟也。少涉書史，亦有文才。起家員外散騎侍郎，遷南中郎記室。出爲臨安令。性恬靜，寡嗜好，嘗預重雲殿聽制講《三慧經》，退爲《講賦》奏之，甚見稱賞。遷安西武陵王諮議，帶新繁令，隨府轉儀同從事、驃騎長史，卒。