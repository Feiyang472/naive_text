陰子春，字幼文，武威姑臧人也。晉義熙末，曾祖襲，隨宋高祖南遷，至南平，因家焉。父智伯，與高祖鄰居，少相友善，嘗入高祖臥內，見有異光成五色，因握高祖手曰：「公後必大貴，非人臣也。天下方亂，安蒼生者，其在君乎！」高祖曰：「幸勿多言。」於是情好轉密，高祖每有求索，如外府焉。及高祖踐阼，官至梁、秦二州刺史。
子春，天監初，起家宣惠將軍、西陽太守。普通中，累遷至明威將軍、南梁州刺史；又遷信威將軍、都督梁、秦、華三州諸軍事、梁、秦二州刺史。太清二年，討峽中叛蠻，平之。徵爲左衛將軍，又遷侍中。屬侯景亂，世祖令子春隨領軍將軍王僧辯攻邵陵王於郢州，平之。又與左衛將軍徐文盛東討侯景，至貝磯，與景遇，子春力戰，恒冠諸軍，頻敗景。值郢州陷沒，軍遂退敗。大寶二年，卒於江陵。
孫顥，少知名。釋褐奉朝請，歷尚書金部郎。後入周。撰《瓊林》二十卷。