庾承先字子通，潁川𨻳陵人也。少沉靜有志操，是非不涉於言，喜慍不形於色，人莫能窺也。弱歲受學於南陽劉虯，強記敏識，出於羣輩。玄經釋典，靡不該悉；九流《七略》，咸所精練。郡辟功曹不就，乃與道士王僧鎮同游衡岳。晚以弟疾還鄉里，遂居于土臺山。鄱陽忠烈王在州，欽其風味，要與遊處。又令講《老子》，遠近名僧，咸來赴集，論難鋒起，異端競至，承先徐相酬答，皆得所未聞。忠烈王尤加欽重，徵州主簿；湘東王聞之，亦板爲法曹參軍；並不赴。
中大通三年，廬山劉慧斐至荊州，承先與之有舊，往從之。荊陝學徒，因請承先講《老子》。湘東王親命駕臨聽，論議終日，深相賞接。留連月餘日，乃還山。王親祖道，幷贈篇什，隱者美之。其年卒，時年六十。