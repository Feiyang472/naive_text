何點字子晳，廬江灊人也。祖尚之，宋司空。父鑠，宜都太守。鑠素有風疾，無故害妻，坐法死。點年十一，幾至滅性。及長，感家禍，欲絕婚宦，尚之強爲之娶琅邪王氏。禮畢，將親迎，點累涕泣，求執本志，遂得罷。
容貌方雅，博通羣書，善談論。家本甲族，親姻多貴仕。點雖不入城府，而遨遊人世，不簪不帶，或駕柴車，躡草矰，恣心所適，致醉而歸，士大夫多慕從之，時人號爲「通隱」。兄求，亦隱居吳郡虎丘山。求卒，點菜食不飲酒，訖于三年，要帶減半。
宋泰始末，徵太子洗馬。齊初，累徵中書郎、太子中庶子，並不就。與陳郡謝𤅢、吳國張融、會稽孔稚珪爲莫逆友。從弟遁，以東籬門園居之，稚珪爲築室焉。園內有卞忠貞塚，點植花卉於塚側，每飲必舉酒酹之。初，褚淵、王儉爲宰相，點謂人曰：「我作《齊書贊》，云『淵旣世族，儉亦國華；不賴舅氏，遑恤國家』。」王儉聞之，欲候點，知不可見，乃止。豫章王嶷命駕造點，點從後門遁去。司徒、竟陵王子良欲就見之，點時在法輪寺，子良乃往請，點角巾登席，子良欣悅無已，遺點嵇叔夜酒杯、徐景山酒鐺。
點少時嘗患渴痢，積歲不愈。後在吳中石佛寺建講，於講所晝寢，夢一道人形貌非常，授丸一掬，夢中服之，自此而差，時人以爲淳德所感。性通脫，好施與，遠近致遺，一無所逆，隨復散焉。嘗行經朱雀門街，有自車後盜點衣者，見而不言，傍有人擒盜與之，點乃以衣施盜，盜不敢受，點命告有司，盜懼，乃受之，催令急去。點雅有人倫識鑒，多所甄拔，知吳興丘遲於幼童，稱濟陽江淹於寒素，悉如其言。
點旣老，又娶魯國孔嗣女，嗣亦隱者也。點雖婚，亦不與妻相見，築別室以處之，人莫喻其意也。吳國張融少時免官，而爲詩有高尚之言，點答詩曰：「昔聞東都日，不在簡書前。」雖戲也，而融久病之。及點後婚，融始爲詩贈點曰：「惜哉何居士，薄暮遘荒婬。」點亦病之，而無以釋也。
高祖與點有舊，及踐阼，手詔曰：「昔因多暇，得訪逸軌，坐脩竹，臨清池，忘今語古，何其樂也。暫別丘園，十有四載，人事艱阻，亦何可言。自應運在天，每思相見，密邇物色，勞甚山阿。嚴光排九重，踐九等，談天人，敘故舊，有所不臣，何傷於高？文先以皮弁謁子桓，伯況以縠綃見文叔，求之往策，不無前例。今賜卿鹿皮巾等。後數日，望能入也。」點以巾褐引入華林園，高祖甚悅，賦詩置酒，恩禮如舊。仍下詔曰：「前徵士何點，高尚其道，志安容膝，脫落形骸，棲志窅冥。朕日昃思治，尚想前哲；況親得同時，而不與爲政。喉脣任切，必俟邦良，誠望惠然，屈居獻替。可徵爲侍中。」辭疾不赴。乃復詔曰：「徵士何點，居貞物表，縱心塵外，夷坦之風，率由自遠。往因素志，頗申宴言，眷彼子陵，情兼惟舊。昔仲虞邁俗，受俸漢朝；安道逸志，不辭晉祿。此蓋前代盛軌，往賢所同。可議加資給，並出在所，日費所須，太官別給。旣人高曜卿，故事同垣下。」
天監三年，卒，時年六十八。詔曰：「新除侍中何點，棲遲衡泌，白首不渝。奄至殞喪，倍懷傷惻。可給第一品材一具，賻錢二萬、布五十匹。喪事所須，內監經理。」又敕點弟胤曰：「賢兄徵君，弱冠拂衣，華首一操。心遊物表，不滯近跡；脫落形骸，寄之遠理。性情勝致，遇興彌高；文會酒德，撫際逾遠。朕膺籙受圖，思長聲教。朝多君子，旣貴成雅俗；野有外臣，宜弘此難進。方賴清徽，式隆大業。昔在布衣，情期早著，資以仲虞之秩，待以子陵之禮，聽覽暇日，角巾引見，窅然汾射，茲焉有託。一旦萬古，良懷震悼。卿友於純至，親從凋亡；偕老之願，致使反奪；纏綿永恨，伊何可任。永矣柰何！」點無子，宗人以其從弟耿子遲任爲嗣。
弟胤
胤字子季，點之弟也。年八歲，居憂哀毀若成人。旣長好學。師事沛國劉瓛，受《易》及《禮記》、《毛詩》，又入鐘山定林寺聽內典，其業皆通。而縱情誕節，時人未之知也，唯瓛與汝南周顒深器異之。
起家齊秘書郎，遷太子舍人。出爲建安太守，爲政有恩信，民不忍欺。每伏臘放囚還家，依期而返。入爲尚書三公郎，不拜，遷司徒主簿。注《易》，又解《禮記》，於卷背書之，謂爲《隱義》。累遷中書郎、員外散騎常侍、太尉從事中郎、司徒右長史、給事黃門侍郎、太子中庶子、領國子博士、丹陽邑中正。尚書令王儉受詔撰新禮，未就而卒。又使特進張緒續成之，緒又卒；屬在司徒竟陵王子良，子良以讓胤，乃置學士二十人，佐胤撰錄。永明十年，遷侍中，領步兵校尉，轉爲國子祭酒。鬱林嗣位，胤爲后族，甚見親待。累遷左民尚書、領驍騎、中書令、領臨海、巴陵王師。
胤雖貴顯，常懷止足。建武初，已築室郊外，號曰小山，恒與學徒游處其內。至是，遂賣園宅，欲入東山，未及發，聞謝朏罷吳興郡不還，胤恐後之，乃拜表辭職，不待報輒去。明帝大怒，使御史中丞袁昂奏收胤，尋有詔許之。胤以會稽山多靈異，往游焉，居若邪山雲門寺。初，胤二兄求、點並棲遁，求先卒，至是胤又隱，世號點爲大山；胤爲小山，亦曰東山。
永元中，徵太常、太子詹事，並不就。高祖霸府建，引胤爲軍謀祭酒，與書曰：「想恒清豫，縱情林壑，致足歡也。旣內絕心戰，外勞物役，以道養和，履候無爽。若邪擅美東區，山川相屬，前世嘉賞，是爲樂土。僕推遷簿官，自東徂西，悟言素對，用成睽闋，傾首東顧，曷日無懷。疇昔歡遇，曳裾儒肆，實欲臥遊千載，畋漁百氏，一行爲吏，此事遂乖。屬以世道威夷，仍離屯故，投袂數千，剋黜釁禍。思得矚卷諮款，寓情古昔，夫豈不懷，事與願謝。君清襟素托，棲寄不近，中居人世，殆同隱淪。旣俯拾青組，又脫屣硃黻。但理存用捨，義貴隨時，往識禍萌，實爲先覺，超然獨善，有識欽嗟。今者爲邦，貧賤咸恥，好仁由己，幸無凝滯。比別具白，此未盡言。今遣候承音息，矯首還翰，慰其引領。」胤不至。
高祖踐阼，詔爲特進、右光祿大夫。手敕曰：「吾猥當期運，膺此樂推，而顧己蒙蔽，昧於治道。雖復劬勞日昃，思致隆平，而先王遺范，尚蘊方策，自舉之用，存乎其人。兼以世道澆暮，爭詐繁起，改俗遷風，良有未易。自非以儒雅弘朝，高尚軌物，則汩流所至，莫知其限。治人之與治身，獨善之與兼濟，得失去取，爲用孰多。吾雖不學，頗好博古，尚想高塵，每懷擊節。今世務紛亂，憂責是當，不得不屈道岩阿，共成世美。必望深達往懷，不吝濡足。今遣領軍司馬王果宣旨諭意，遲面在近。」果至，胤單衣鹿巾，執經卷，下床跪受詔書，就席伏讀。胤因謂果曰：「吾昔於齊朝欲陳兩三條事，一者欲正郊丘，二者欲更鑄九鼎，三者欲樹雙闕。世傳晉室欲立闕，王丞相指牛頭山云：『此天闕也』，是則未明立闕之意。闕者，謂之象魏。縣象法於其上，浹日而收之。象者，法也；魏者，當塗而高大貌也。鼎者神器，有國所先，故王孫滿斥言，楚子頓盡。圓丘國郊，舊典不同。南郊祠五帝靈威仰之類，圓丘祠天皇大帝、北極大星是也。往代合之郊丘，先儒之巨失。今梁德告始，不宜遂因前謬。卿宜詣闕陳之。」果曰：「僕之鄙劣，豈敢輕議國典？此當敬俟叔孫生耳。」胤曰：「卿詎不遣傳詔還朝拜表，留與我同遊邪？」果愕然曰：「古今不聞此例。」胤曰：「《檀弓》兩卷，皆言物始。自卿而始，何必有例。」果曰：「今君遂當邈然絕世，猶有致身理不？」胤曰：「卿但以事見推，吾年已五十七，月食四斗米不盡，何容得有宦情？昔荷聖王跂識，今又蒙旌賁，甚願詣闕謝恩，但比腰腳大惡，此心不遂耳。」
果還，以胤意奏聞，有敕給白衣尚書祿，胤固辭。又敕山陰庫錢月給五萬，胤又不受。乃敕胤曰：「頃者學業淪廢，儒術將盡，閭閻搢紳，鮮聞好事。吾每思弘獎，其風未移，當扆興言爲歎。本欲屈卿暫出，開導後生，旣屬廢業，此懷未遂，延佇之勞，載盈夢想。理舟虛席，須俟來秋，所望惠然，申其宿抱耳。卿門徒中經明行脩，厥數有幾？且欲瞻彼堂堂，置此周行。便可具以名聞，副其勞望。」又曰：「比歲學者殊爲寡少，良由無復聚徒，故明經斯廢。每一念此，爲之慨然。卿居儒宗，加以德素，當敕後進有意向者，就卿受業。想深思誨誘，使斯文載興。」於是遣何子朗、孔壽等六人於東山受學。
太守衡陽王元簡深加禮敬，月中常命駕式閭，談論終日。胤以若邪處勢迫隘，不容生徒，乃遷秦望山。山有飛泉，西起學舍，卽林成援，因岩爲堵。別爲小閤室，寢處其中，躬自啓閉，僮僕無得至者。山側營田二頃，講隙從生徒遊之。胤初遷，將築室，忽見二人著玄冠，容貌甚偉，問胤曰：「君欲居此邪？」乃指一處云：「此中殊吉。」忽不復見，胤依其言而止焉。尋而山發洪水，樹石皆倒拔，唯胤所居室巋然獨存。元簡乃命記室參軍鐘嶸作《瑞室頌》，刻石以旌之。及元簡去郡，入山與胤別，送至都賜埭，去郡三里，因曰：「僕自棄人事，交遊路斷，自非降貴山藪，豈容復望城邑？此埭之游，於今絕矣。」執手涕零。
何氏過江，自晉司空充並葬吳西山。胤家世年皆不永，唯祖尚之至七十二。胤年登祖壽，乃移還吳，作《別山詩》一首，言甚悽愴。至吳，居虎丘西寺講經論，學徒復隨之，東境守宰經途者，莫不畢至。胤常禁殺，有虞人逐鹿，鹿徑來趨胤，伏而不動。又有異鳥如鶴，紅色，集講堂，馴狎如家禽焉。
初，開善寺藏法師與胤遇於秦望，後還都，卒於鐘山。其死日，胤在般若寺，見一僧授胤香奩並函書，云「呈何居士」，言訖失所在。胤開函，乃是《大莊嚴論》，世中未有。又於寺內立明珠柱，乃七日七夜放光，太守何遠以狀啓。昭明太子欽其德，遣舍人何思澄致手令以褒美之。
中大通三年，卒，年八十六。先是胤疾，妻江氏夢神人告之曰：「汝夫壽盡。旣有至德，應獲延期，爾當代之。」妻覺說焉，俄得患而卒，胤疾乃瘳。至是胤夢一神女，幷八十許人，並衣帢，行列至前，俱拜床下，覺又見之，便命營凶具。旣而疾動，因不自治。
胤注《百法論》、《十二門論》各一卷，注《周易》十卷、《毛詩總集》六卷、《毛詩隱義》十卷、《禮記隱義》二十卷、《禮答問》五十五卷。
子撰，亦不仕，廬陵王辟爲主簿，不就。