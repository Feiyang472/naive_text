阮孝緒字士宗，陳留尉氏人也。父彥之，宋太尉從事中郎。
孝緒七歲，出後從伯胤之。胤之母周氏卒，有遺財百餘萬，應歸孝緒，孝緒一無所納，盡以歸胤之姊琅邪王晏之母，聞者咸歎異之。
幼至孝，性沉靜，雖與兒童遊戲，恒以穿池築山爲樂。年十三，遍通《五經》。十五，冠而見其父，彥之誡曰：「三加彌尊，人倫之始。宜思自勖，以庇爾躬。」答曰：「願迹松子於瀛海，追許由於穹谷，庶保促生，以免塵累。」自是屏居一室，非定省未嘗出戶，家人莫見其面，親友因呼爲「居士」。
外兄王晏貴顯，屢至其門，孝緒度之必至顛覆，常逃匿不與相見。曾食醬美，問之，云是王家所得，便吐飧覆醢。及晏誅，其親戚咸爲之懼，孝緒曰：「親而不黨，何坐之及？」竟獲免。
義師圍京城，家貧無以爨，僮妾竊鄰人樵以繼火。孝緒知之，乃不食，更令撤屋而炊。所居室唯有一鹿床，竹樹環繞。天監初，御史中丞任昉尋其兄履之，欲造而不敢，望而歎曰：「其室雖邇，其人甚遠。」爲名流所欽尚如此。
十二年，與吳郡范元琰俱徵，並不到。陳郡袁峻謂之曰：「往者，天地閉，賢人隱；今世路已清，而子猶遁，可乎？」答曰：「昔周德雖興，夷、齊不厭薇蕨；漢道方盛，黃、綺無悶山林。爲仁由己，何關人世！況僕非往賢之類邪？」
後於鐘山聽講，母王氏忽有疾，兄弟欲召之。母曰：「孝緒至性冥通，必當自到。」果心驚而返，鄰里嗟異之。合藥須得生人參，舊傳鐘山所出，孝緒躬歷幽險，累日不值。忽見一鹿前行，孝緒感而隨後，至一所遂滅，就視，果獲此草。母得服之，遂愈。時皆歎其孝感所致。
時有善筮者張有道謂孝緒曰：「見子隱跡而心難明，自非考之龜蓍，無以驗也。」及布卦，旣揲五爻，曰：「此將爲《咸》，應感之法，非嘉遁之兆。」孝緒曰：「安知後爻不爲上九？」果成《遁卦》。有道歎曰：「此謂『肥遁無不利。』象實應德，心迹幷也。」孝緒曰：「雖獲《遁卦》，而上九爻不發，升遐之道，便當高謝許生。」乃著《高隱傳》，上自炎、黃，終於天監之末，斟酌分爲三品，凡若干卷。又著論云：「夫至道之本，貴在無爲；聖人之跡，存乎拯弊。弊拯由跡，跡用有乖於本，本旣無爲，爲非道之至。然不垂其跡，則世無以平；不究其本，則道實交喪。丘、旦將存其跡，故宜權晦其本；老、莊但明其本，亦宜深抑其跡。跡旣可抑，數子所以有餘；本方見晦，尼丘是故不足。非得一之士，闕彼明智；體二之徒，獨懷鑒識。然聖已極照，反創其跡；賢未居宗，更言其本。良由跡須拯世，非聖不能；本實明理，在賢可照。若能體茲本跡，悟彼抑揚，則孔、莊之意，其過半矣。」
南平元襄王聞其名，致書要之，不赴。孝緒曰：「非志驕富貴，但性畏廟堂。若使麏䴥可驂，何以異夫驥騄。」
初，建武末，青溪宮東門無故自崩，大風拔東宮門外楊樹。或以問孝緒，孝緒曰：「青溪皇家舊宅。齊爲木行，東者木位，今東門自壞，木其衰矣。」
鄱陽忠烈王妃，孝緒之姊。王嘗命駕，欲就之遊，孝緒鑿垣而逃，卒不肯見。諸甥歲時饋遺，一無所納。人或怪之，答云：「非我始願，故不受也。」
其恒所供養石像，先有損壞，心欲治補，經一夜忽然完復，衆並異之。
大同二年，卒，時年五十八。門徒誄其德行，諡曰文貞處士。所著《七錄》等書二百五十卷，行於世。