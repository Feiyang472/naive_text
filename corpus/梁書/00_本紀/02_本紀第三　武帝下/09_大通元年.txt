大通元年春正月乙丑，以尚書左僕射徐勉爲尚書僕射、中衛將軍。詔曰：「朕思利兆民，惟日不足，氣象環回，每弘優簡。百官俸祿，本有定數，前代以來，皆多評准，頃者因循，未遑改革。自今已後，可長給見錢，依時卽出，勿令逋緩。凡散失官物，不問多少，並從原宥。惟事涉軍儲，取公私見物，不在此例。」辛未，輿駕親祠南郊。詔曰：「奉時昭事，虔薦蒼璧，思承天德，惠此下民。凡因事去土，流移他境者，並聽復宅業，蠲役五年。尤貧之家，勿收三調。孝悌力田賜爵一級。」是月，司州刺史夏侯夔進軍三關，所至皆剋。
三月辛未，輿駕幸同泰寺捨身。甲戌，還宮，赦天下，改元。以左衛將軍蕭淵藻爲中護軍。林邑、師子國各遣使獻方物。
夏五月丙寅，成景雋剋魏臨潼竹邑。
秋八月壬辰，老人星見。
冬十月庚戌，魏東豫州刺史元慶和以渦陽內屬。甲寅，曲赦東豫州。
十一月丁卯，以中護軍蕭淵藻爲北討都督、征北大將軍，鎮渦陽。戊辰，加尚書令、中衛將軍、開府儀同三司袁昂中書監。以渦陽置西徐州。高麗國遣使獻方物。