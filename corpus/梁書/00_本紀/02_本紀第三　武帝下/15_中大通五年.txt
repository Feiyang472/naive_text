五年春正月辛卯，輿駕親祠南郊，大赦天下，孝悌力田賜爵一級。先是一日丙夜，南郊令解滌之等到郊所履行，忽聞空中有異香三隨風至，及將行事，奏樂迎神畢，有神光滿壇上，硃紫黃白雜色，食頃方滅。兼太宰武陵王紀等以聞。戊申，京師地震。己酉。長星見。辛亥，輿駕親祠明堂。癸丑，以宣城王大器爲中軍將軍。河南國遣使獻方物。
二月癸未，行幸同泰寺，設四部大會，高祖升法座，發《金字摩訶波若經》題，訖于己丑。老人星見。
三月丙辰，大司馬南平王偉薨。
夏四月癸酉，以御史中丞臧盾兼領軍。
五月戊子，京邑大水，御道通船。
六月己卯，魏建義城主蘭寶殺魏東徐州刺史，以下邳城降。
秋七月辛卯，改下邳爲武州。
八月庚申，以前徐州刺史元景隆爲安右將軍。老人星見。甲子，波斯國遣使獻方物。甲申，中護軍蕭淵猷卒。
九月己亥，以輕車將軍、臨賀王正德爲中護軍。甲寅，以尚書令、司空袁昂爲特進、左光祿大夫，司空如故。盤盤國遣使獻方物。
冬十月庚申，以尚書右僕射何敬容爲尚書左僕射，吏部尚書謝舉爲尚書右僕射，侍中、國子祭酒蕭子顯爲吏部尚書。