二年春正月甲辰，以兼領軍臧盾爲中領軍。
二月乙亥，輿駕躬耕籍田。丙戌，老人星見。
三月庚申，詔曰：「政在養民，德存被物，上令如風，民應如草。朕以寡德，運屬時來，撥亂反正，倏焉三紀。不能使重門不閉，守在海外，疆埸多阻，車書未一。民疲轉輸，士勞邊防。徹田爲糧，未得頓止。治道不明，政用多僻，百辟無沃心之言，四聰闕飛耳之聽，州輟刺舉，郡忘共治。致使失理負謗，無由聞達。侮文弄法，因事生姦，肺石空陳，懸鐘徒設。《書》不云乎：『股肱惟人，良臣惟聖。』實賴賢佐，匡其不及。凡厥在朝，各獻讜言，政治不便於民者，可悉陳之。若在四遠，刺史二千石長吏，並以奏聞。細民有言事者，咸爲申達。朕將親覽，以紓其過。文武在位，舉爾所知，公侯將相，隨才擢用，拾遺補闕，勿有所隱。」
夏四月乙未，以驃騎大將軍、開府同三司之儀元法僧爲太尉，領軍師將軍。先是，尚書右丞江子四上封事，極言政治得失。五月癸卯，詔曰：「古人有言，屋漏在上，知之在下。朕所鐘過，不能自覺。江子四等封事如上，尚書可時加檢括，於民有蠹患者，便卽勒停，宜速詳啓，勿致淹緩。」乙巳，以魏前梁州刺史元羅爲征北大將軍、青、冀二州刺史。
六月丁亥，詔曰：「南郊、明堂、陵廟等令，與朝請同班，於事爲輕，可改視散騎侍郎。」
冬十月乙亥，詔大舉北伐。
十一月己亥，詔北伐衆班師。辛亥，京師地震。
十二月壬申，魏請通和，詔許之。丁酉，以吳興太守、駙馬都尉、利亭侯張纘爲吏部尚書。