四年春正月庚辰，以中軍將軍宣城王大器爲中軍大將軍、揚州刺史。
二月己亥，輿駕親耕籍田。
三月戊寅，河南國遣使獻方物。癸未，芮芮國遣使獻方物。
五月甲戌，魏遣使來聘。
秋七月己未，以南琅邪、彭城二郡太守岳陽王詧爲東揚州刺史。癸亥，詔以東冶徒李胤之降如來真形舍利，大赦天下。
八月甲辰，詔「南兗、北徐、西徐、東徐、青、冀、南北青、武、仁、潼、睢等十二州，旣經饑饉，曲赦逋租宿責，勿收今年三調。」
冬十二月丁亥，兼國子助教皇侃表上所撰《禮記義疏》五十卷。