十年春正月，李賁於交址竊位號，署置百官。
三月甲午，輿駕幸蘭陵，謁建寧陵。辛丑，至脩陵。
壬寅，詔曰：「朕自違桑梓，五十餘載，乃眷東顧，靡日不思。今四方款關，海外有截，獄訟稍簡，國務小閑，始獲展敬園陵，但增感慟。故鄉老少，接踵遠至，情貌孜孜，若歸于父，宜有以慰其此心。並可錫位一階，並加頒賚。所經縣邑，無出今年租賦。監所責民，蠲復二年。並普賚內外從官軍主左右錢米各有差。」因作《還舊鄉》詩。
癸卯，詔園陵職司，恭事勤勞，並錫位一階，並加頒賚。丁未，仁威將軍、南徐州刺史臨川王正義進號安東將軍。己酉，幸京口城北固樓，改名北顧。庚戌，幸回賓亭，宴帝鄉故老及所經近縣奉迎候者少長數千人，各賚錢二千。
夏四月乙卯，輿駕至自蘭陵。詔鰥寡孤獨尤貧者贍卹各有差。
五月丁酉，尚書令何敬容免。
秋九月己丑，詔曰：「今茲遠近，雨澤調適，其獲已及，冀必萬箱，宜使百姓因斯安樂。凡天下罪無輕重，已發覺未發覺，討捕未擒者，皆赦宥之。侵割耗散官物，無問多少，亦悉原除。田者荒廢、水旱不作、無當時文列，應追稅者，並作田不登公格者，並停。各備臺州以文最逋殿，罪悉從原。其有因饑逐食，離鄉去土，悉聽復業，蠲課五年。」
冬十二月，大雪，平地三尺。