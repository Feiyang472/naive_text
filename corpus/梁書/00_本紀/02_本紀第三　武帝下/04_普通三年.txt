三年春正月庚子，以尚書令袁昂爲中書監，吳郡太守王暕爲尚書左僕射，尚書左僕射王份爲右光祿大夫。庚戌，京師地震。己未，以宣毅將軍廬陵王續爲雍州刺史。
三月乙卯，巴陵王蕭屏薨。
夏四月丁卯，汝陰王劉端薨。
五月壬辰朔，日有蝕之，旣。癸巳，赦天下。並班下四方，民所疾苦，鹹卽以聞，公卿百僚各上封事，連率郡國舉賢良、方正、直言之士。
秋八月辛酉，作二郊及籍田並畢，班賜工匠各有差。甲子，老人星見。婆利、白題國各遣使獻方物。
冬十月丙子，加中書監袁昂中衛將軍。
十一月甲午，撫軍將軍、開府儀同三司、領軍將軍始興王憺薨。辛丑，以太子詹事蕭淵藻爲領軍將軍。