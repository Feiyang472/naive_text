十三年春正月壬戌，以丹陽尹晉安王綱爲荊州刺史。癸亥，以平西將軍、荊州刺史鄱陽王恢爲鎮西將軍、益州刺史。丙寅，以翊右將軍安成王秀爲安西將軍、郢州刺史。
二月丁亥，輿駕親耕籍田，赦天下，孝悌力田賜爵一級。老人星見。
三月辛亥，以新除中撫將軍、開府儀同三司建安王偉爲左光祿大夫。
夏四月辛卯，林邑國遣使獻方物。壬辰，以郢州刺史豫章王綜爲安右將軍。
五月辛亥，以通直散騎常侍韋叡爲中護軍。
六月己亥，以南兗州刺史蕭景爲領軍將軍，領軍將軍柳慶遠爲安北將軍、雍州刺史。
秋七月乙亥，立皇子綸爲邵陵郡王，繹爲湘東郡王，紀爲武陵郡王。
八月癸卯，扶南、于闐國各遣使獻方物。
是歲作浮山堰。