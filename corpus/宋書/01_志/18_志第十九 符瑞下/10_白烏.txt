白烏，王者宗廟肅敬則至。
漢桓帝永壽元年四月，白烏見齊國。[13]
晉武帝咸寧五年七月戊辰，白烏見濟南隰陰，[14]太守獲以獻。
晉武帝太康元年五月庚午，白烏見襄城。[15]
太康十年五月丁丑，白烏見京兆長安。
晉惠帝元康元年四月，白烏見河南成臯，縣令劉機獲以聞。
元康元年五月戊戌，白烏見梁國睢陽。
元康元年七月辛丑，白烏見陳留，獲以獻。
元康四年十月，白烏見鄱陽。
晉明帝太寧二年十一月，白烏見京都。
太寧三年三月，白烏見吳郡海虞，獲以獻，羣官畢賀。
晉孝武帝太元十一年八月乙酉，白烏集江州寺庭，羣烏翔衞。
太元二十一年五月癸卯，白烏見吳國，獲以獻。
宋武帝永初二年六月丁酉，白烏見吳郡婁縣，太守孟顗以獻。
文帝元嘉二年十一月丙辰，白烏見山陽，太守阮寶以聞。
元嘉三年三月甲戌，丹陽湖熟薛爽之獲白烏以獻。
元嘉十一年六月乙巳，吳郡海鹽王說獲白烏，揚州刺史彭城王義康以獻。
元嘉十三年三月戊辰，義興陽羨令獲白烏，太守劉禎以獻。
元嘉十九年五月，海陵王文秀獲白烏，南兗州刺史臨川王義慶以獻。
元嘉十九年十月，白烏產晉陵暨陽僑民彭城劉原秀宅樹，原秀以聞。
元嘉二十年七月，彭城劉原秀又獲白烏以獻。
元嘉二十四年八月乙巳，白烏見晉陵，南徐州刺史廣陵王誕以獻。
孝武帝大明元年四月甲申，白烏見南郡江陵。
明帝泰始二年六月丁巳，白烏見吳郡海鹽，太守顧覬之以獻。
泰始二年九月壬寅，白烏見吳興烏程，太守郄顒以獻。