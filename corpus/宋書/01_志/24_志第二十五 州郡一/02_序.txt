唐堯之世，置十有二牧，及禹平水土，更制九州，冀州堯都，土界廣遠，濟、河為兗州，海、岱為青州，海、岱及淮為徐州，淮、海為揚州，荊及衡陽為荊州，荊、河為豫州，華陽、黑水為梁州，黑水、西河為雍州。自虞至殷無所改變。周氏既有天下，以徐并青，以梁并雍，分冀州之地以為幽、并。漢初又立徐、梁二州。武帝攘卻胡、越，開地斥境，南置交趾，北置朔方，改雍曰涼，改梁曰益，凡為十三州，而司隸部三輔、三河諸郡。東京無復朔方，改交趾曰交州，凡十二州；司隸所部如故。及三國鼎跱，吳得揚、荊、交三州，蜀得益州，魏氏猶得九焉。吳又分交為廣。魏末平蜀，又分益為梁。晉武帝太康元年，天下一統，凡十有六州。後又分涼、雍為秦，分荊、揚為江，分益為寧，分幽為平，而為二十矣。
自夷狄亂華，司、冀、雍、涼、青、并、兗、豫、幽、平諸州一時淪沒，遺民南渡，並僑置牧司，非舊土也。江左又分荊為湘，或離或合，凡有揚、荊、湘、江、梁、益、交、廣，其徐州則有過半，豫州唯得譙城而已。及至宋世，分揚州為南徐，徐州為南兗，揚州之江西悉屬豫州，分荊為雍，分荊、湘為郢，分荊為司，分廣為越，分青為冀，分梁為南北秦。太宗初，索虜南侵，青、冀、徐、兗及豫州淮西，並皆不守，自淮以北，化成虜庭。於是於鍾離置徐州，淮陰為北兗，而青、冀二州治贛榆之縣。今志大較以大明八年為正，其後分派，隨事記列。內史、侯、相，則以昇明末為定焉。
地理參差，其詳難舉，實由名號驟易，境土屢分，或一郡一縣，割成四五，四五之中，亟有離合，千回百改，巧曆不算，尋校推求，未易精悉。今以班固馬彪二志、太康元康定戶、王隱地道、晉世起居、永初郡國、何徐州郡及地理雜書，互相考覆。且三國無志，事出帝紀，雖立郡時見，而置縣不書。今唯以續漢郡國校太康地志，參伍異同，用相徵驗。自漢至宋，郡縣無移改者，則注云「漢舊」。其有回徙，隨源甄別。若唯云「某無」者，則此前皆有也。若不注置立，史闕也。