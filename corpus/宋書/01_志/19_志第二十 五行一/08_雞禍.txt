魏明帝景初二年，廷尉府中有雌雞變為雄，不鳴不將。干寶曰：「是歲，晉宣帝平遼東，百姓始有與能之議，此其象也。」然晉三后並以人臣終，不鳴不將，又天意也。
晉惠帝元康六年，陳國有雞生雄雞無翅，既大，墜坑而死。王隱曰：「雄，胤嗣象，坑地事為母象，賈后誣殺愍懷，殆其應也。」
晉惠帝太安中，周玘家有雌雞逃承霤中，六七日而下，奮翼鳴將，獨毛羽不變。其後有陳敏之事。敏雖控制江表，終無綱紀文章，殆其象也。卒為玘所滅。雞禍見玘家，又天意也。
晉元帝太興中，王敦鎮武昌，有雌雞化為雄。天戒若曰：「雌化為雄，臣陵其上。」其後王敦再攻京師。
晉孝武太元十三年四月，廣陵高平閻嵩家雄雞，生無右翅；彭城到象之家雞，無右足。京房易傳曰：「君用婦人言，則雞生妖。」
晉安帝隆安元年八月，琅邪王道子家青雌雞化為赤雄，不鳴不將。後有桓玄之事，具如其象。
隆安四年，荊州有雞生角，角尋墮落。是時桓玄始擅西夏，狂慢不肅，故有雞禍。角，兵象；尋墮落者，暫起不終之妖也。
晉安帝元興二年，衡陽有雌雞化為雄，八十日而冠萎。衡陽，桓玄楚國封略也。後篡位八十日而敗，徐廣以為玄之象也。
宋文帝元嘉十二年，華林園雌雞漸化為雄。後孝武即位，皇太后令行于外，亦猶漢宣帝時，雌雞為雄，至哀帝時，元后與政也。
明帝泰始中，吳興東遷沈法符家雞有四距。