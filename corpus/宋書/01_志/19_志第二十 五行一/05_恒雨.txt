魏明帝太和元年秋，數大雨，多暴雷電，非常，至殺鳥雀。案楊阜上蔬，此桓雨之罰也。時帝居喪不哀，出入弋獵無度，奢侈繁興，奪民農時，故木失其性而恒雨為災也。
太和四年八月，大雨霖三十餘日，伊、洛、河、漢皆溢，歲以凶饑。
孫亮太平二年二月甲寅，大雨震電；乙卯，雪，大寒。案劉歆說，此時當雨而不當大，大雨，恒雨之罰也。於始震電之明日而雪大寒，又恒寒之罰也。劉向以為既已震電，則雪不當復降，皆失時之異也。天戒若曰，為君失時，賊臣將起。先震電而後雪者，陰見間隙，起而勝陽。逆殺之禍將及也。亮不悟，尋見廢。此與春秋魯隱同也。
晉武帝泰始六年六月，大雨霖，甲辰，河、洛、沁水同時並溢，流四千九百餘家，殺二百餘人，沒秋稼千三百六十餘頃。晉武太康五年七月，任城、梁國暴雨，害豆麥。太康五年九月，南安霖雨暴雪，折樹木，害秋稼；魏郡、淮南、平原雨水，傷秋稼。是秋，魏郡、西平郡九縣霖雨暴水，霜傷秋稼。
晉惠帝永寧元年十月，義陽、南陽、東海霖雨，淹害秋麥。
晉成帝咸康元年八月乙丑，荊州之長沙攸、醴陵、武陵之龍陽三縣，雨水浮漂屋室，殺人，傷損秋稼。
宋文帝元嘉二十一年六月，京邑連雨百餘日，大水。
孝武帝大明元年正月，京邑雨水。
大明五年七月，京邑雨水。
大明八年八月，京邑雨水。
明帝太始二年六月，京邑雨水。
順帝昇明三年四月乙亥，吳郡桐廬縣暴風雷電，揚砂折木，水平地二丈，流漂居民。