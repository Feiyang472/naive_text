益州刺史，漢武帝分梁州立，所治別見梁州，領郡二十九，縣一百二十八。戶五萬三千一百四十一，口二十四萬八千二百九十三。去京都水九千九百七十。
蜀郡太守，秦立。晉武帝太康中，改曰成都國，後復舊。領縣五。戶一萬一千九百二，口六萬八百七十六。
廣漢太守，漢高帝六年立。晉太康地志屬梁州。領縣六。戶四千五百八十六，口二萬七千一百四十九。去州陸六百。去京都水九千九百。
巴西太守，譙周巴記，建安六年，劉璋分巴郡墊江以上為巴西郡。徐志本南陽冠軍流民，寓入蜀漢，晉武帝立。非也。本屬梁州，文帝元嘉十六年度。何志梁、益二州無此郡。領縣九。戶四千九百五十四，口三萬三千三百四十六。
梓潼太守，晉太康地志劉氏分廣漢立。本屬梁州，文帝元嘉十六年，度益州。永初郡國又有漢德、新興，徐同。徐云，新興，義熙九年立；漢德，舊縣。案二漢並無漢德縣，晉太康地志、王隱並有，疑是劉氏所立。何益、梁二州無此郡。領縣四。戶三千三十四，口二萬一千九百七十六。
巴郡太守，秦立。領縣四。戶三千七百三十四，口一萬三千一百八十三。去州內水一千八百，陸五百，[3]外水二千二百。去京都水六千。
遂寧太守，永初郡國有，何無，徐云舊立。領縣四。戶三千三百二十。
江陽太守，劉璋分犍為立。中失本土，寄治武陽。領縣四。戶一千五百二十五，口八千二十七。
懷寧太守，秦、雍流民，晉安帝立。本屬南秦，文帝元嘉十六年度益州。領縣三。戶一千三百一十五，口五千九百五十。寄治成都。
寧蜀太守，永初郡國有而何無，徐云舊立。永初郡國及徐並有西墊江縣，今無。領縣四。戶一千六百四十三。
越嶲太守，漢武帝元鼎六年立，故邛都國。何志無。領縣八。戶一千三百四十九。
汶山太守，晉太康地志漢武帝立，孝宣地節三年合蜀郡，劉氏又立。領縣二。戶一千一百七，口六千一百五。去州陸一百。去京都水一萬。
南陰平太守〈陰平郡別見。〉永嘉流寓來屬，寄治萇陽。領縣二。戶一千二百四十，口七千五百九十七。
犍為太守，漢武帝建元六年，開夜郎國立。領縣五。戶一千三百九十，口四千五十七。去州陸九十。去京都水一萬。
始康太守，關隴流民，晉安帝立。領縣四。戶一千六十三，口四千二百二十六。寄治成都。
晉熙太守，秦州流民，晉安帝立。領縣二。戶七百八十五，口三千九百二十五。
晉原太守，李雄分蜀郡為漢原，晉穆帝更名。領縣五。戶一千二百七十二，口四千九百六十。去州陸一百二十。去京都水一萬。
江原男相，漢舊縣，屬蜀郡。
宋寧太守，文帝元嘉十年，免吳營僑立。領縣三。戶一千三十六，口八千三百四十二。寄治成都。
安固太守，張氏於涼州立。晉哀帝時，民流入蜀，僑立此郡。本屬南秦，文帝元嘉十六年度益州。領縣六。戶一千一百二十，口六千五百五十七。去州一百三十。去京都水一萬。
南漢中太守，晉地記，孝武太元十五年，梁州刺史周瓊表立。徐志，北漢中民流寓，孝武大明三年立。起居注，本屬梁州，元嘉十六年度。永初郡國屬梁州，領縣與此同。以永初郡國及起居檢，則是太元所立，而何志無此郡，當是永初以後省，大明三年復立也。領縣五。戶一千八十四，口五千二百四十六。
北陰平太守，徐志本屬秦州，文帝元嘉二十六年度。永初郡國、何志，秦、梁、益並無。領縣四。戶一千五十三，口六千七百六十四。
武都太守，〈別見。〉永初郡國、何志益州並無此郡。徐志本屬秦州，流寓立。領縣五。戶九百八十二，口四千四百一。
新城太守，何志新分廣漢立。領縣二。戶七百五十三，口五千九百七十一。去州〈闕。〉去京都九千五百三十。
南新巴太守，〈新巴郡別見。〉起居注新巴民流寓，文帝元嘉十二年，於劍南立。何志新立，新巴民先屬梁州，既立割配。領縣六。戶一千七十，口二千六百八十三。
南晉壽太守，梁州元有晉壽，文帝元嘉十二年，於劍南以僑流立。領縣五。戶一千五十七，口一千九百四十三。去州一百二十。去京都水一萬。
宋興太守，文帝元嘉十年，免建平營立。領南陵、建昌二縣。何志無復南陵，有南漢、建忠。徐無建忠，有永川。何云建忠新立。領縣三。戶四百九十六，口一千九百四十三。寄治成都。
南宕渠太守，徐志本南中民，蜀立。起居注，本屬梁州，元嘉十六年度。永初郡國梁州有宕渠郡，領縣三，與此同，而無「南」字。何同。若此郡元嘉十六年度益，則何志應在益部，不詳。領縣三。戶五百四，口三千一百二十七。
天水太守，〈別見。〉永初郡國、何志益州無此郡。徐志與今同。領縣三。戶四百六十一。
東江陽太守，何志晉安帝初，流寓入蜀，今新復舊土為郡。領縣二。戶一百四十二，口七百四十。去州一千五百八十。去京都水八千九十。
沈黎太守，蜀記云：「漢武元鼎十一年，分蜀西部邛莋為沈黎郡，十四年罷。」案元鼎至六年，云十一年，非也。又二漢、晉並無此郡，永初郡國有，[7]何無，徐云舊郡。領縣四。戶六十五。