寧州刺史，晉武帝泰始七年分益州南中之建寧、興古、雲南、永昌四郡立。太康三年省，立南夷校尉。惠帝太安二年復立，增䍧牱、越嶲、朱提三郡。成帝咸康四年，分䍧牱、夜郎、朱提、越嶲四郡為安州，尋罷并寧州。越嶲後還益州。[8]今領郡十五，縣八十一。戶一萬二百五十三。去京都一萬三千三百。
建寧太守，漢益州郡滇王國，劉氏更名。領縣十三。戶二千五百六十二。
晉寧太守，晉惠帝太安二年，分建寧西七縣為益州郡，[10]晉懷帝更名。領縣七。戶六百三十七。去州七百三十。去京都水一萬三千七百。
䍧牱太守，漢武帝元鼎六年立。領縣六。戶一千九百七十。去州一千五百。去京都水一萬二千。
平蠻太守，晉懷帝永嘉五年，寧州刺史王遜分䍧牱、朱提、建寧立平夷郡，後避桓溫諱改。領縣二。戶二百四十五。去京都水一萬三千。
夜郎太守，晉懷帝永嘉五年，寧州刺史王遜分䍧牱、朱提、建寧立。領縣四。戶二百八十八。去州一千。去京都水一萬四千。
朱提太守，劉氏分犍為立。領縣五。戶一千一十。去州七百二十。去京都水一萬四千六百。
南廣太守，晉懷帝分朱提立。領縣四。戶四百四十。去州水二千三百。去京都水一萬四百。
建都太守，晉成帝分建寧立。領縣六。戶一百七。去州二千。去京都水一萬五十。
西平太守，晉懷帝永嘉五年，寧州刺史王遜分興古之東立。何志晉成帝立，非也。永初郡國、何志並有西寧縣，何云晉成帝立，今無。領縣五。戶一百七十六。去州二千三百。去京都水一萬五千三百。
西河陽太守，[18]晉成帝分河陽立。領縣三。戶三百六十九。去州二千五百。去京都水一萬五千五百。
東河陽太守，晉懷帝永嘉五年，寧州刺史王遜分永昌、雲南立。永初郡國又有西阿，領楪榆、遂段、新豐三縣，[19]何、徐無。〈遂段、新豐二縣，二漢、晉並無。〉領縣二。戶一百五十二。去州二千。去京都水一萬五千。
雲南太守，晉太康地志云，故屬永昌。何志劉氏分建寧、永昌立。領縣五。〈疑〉[20]戶三百八十一。去州一千五百。去京都水一萬四千五百。
興寧太守，晉成帝分雲南立。領縣二。戶七百五十三。去州一千五百。去京都水一萬四千五百。
興古太守，漢舊郡，晉太康地志故䍧牱。何志劉氏分建寧、䍧牱立，則是後漢末省也。領縣六。戶三百八十六。去州二千三百。去京都水一萬六千。
梁水太守，晉成帝分興古立。領縣七。戶四百三十一。去州水三千。去京都水一萬六千。