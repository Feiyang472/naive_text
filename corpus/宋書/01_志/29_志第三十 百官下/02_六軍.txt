領軍將軍
領軍將軍，一人。掌內軍。漢有南北軍，衛京師。武帝置中壘校尉，掌北軍營。光武省中壘校尉，置北軍中候，監五校營。魏武為丞相，相府自置領軍，非漢官也。文帝即魏王位，魏始置領軍，主五校、中壘、武衛三營。晉武帝初省，使中軍將軍羊祜統二衛前後左右驍騎七軍營兵，即領軍之任也。祜遷罷，復置北軍中候。北軍中候置丞一人。懷帝永嘉中，改曰中領軍。元帝永昌元年，復改曰北軍中候。尋復為領軍。成帝世，復以為中候，而陶回居之。尋復為領軍。領軍今猶有南軍都督。
護軍將軍
護軍將軍，一人。掌外軍。秦時護軍都尉，漢因之。陳平為護軍中尉，盡護諸將。然則復以都尉為中尉矣。武帝元狩四年，以護軍都尉屬大司馬，于時復為都尉矣。漢書李廣傳，廣為驍騎將軍，屬護軍將軍。蓋護軍護諸將軍。哀帝元壽元年，更名護軍都尉曰司寇。平帝元始元年，更名護軍都尉。東京省，班固為大將軍中護軍，隸將軍莫府，非漢朝列職。魏武為相，以韓浩為護軍，史奐為領軍，非漢官也。建安十二年，改護軍為中護軍，領軍為中領軍，置長史、司馬。魏初因置護軍，主武官選，隸領軍，晉世則不隸也。晉元帝永昌元年，省護軍并領軍。明帝太寧二年，復置。魏、晉江右領、護各領營兵；江左以來，領軍不復別置營，[8]總統二衛驍騎材官諸營；護軍猶別有營也。[9]領、護資重者為領軍、護軍將軍，資輕者為中領軍、中護軍。官屬有長史、司馬、功曹、主簿、五官。受命出征，則置參軍。
左衛將軍、右衛將軍
左衛將軍，一人。右衛將軍，一人。二衛將軍掌宿衛營兵。二漢、魏不置。晉文帝為相國，相國府置中衛將軍。武帝初，分中衛置左右衛將軍，以羊琇為左衛，趙序為右衛。二衛江右有長史、司馬、功曹、主簿，江左無長史。
驍騎將軍
驍騎將軍，漢武帝元光六年，李廣為驍騎將軍。魏世置為內軍，有營兵，高功者主之。先有司馬、功曹、主簿，後省。
游擊將軍
游擊將軍，漢武時，韓說為游擊。是為六軍。