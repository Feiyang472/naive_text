都水使者，一人。掌舟航及運部。秦、漢有都水長、丞，主陂池灌溉，保守河渠，屬太常。漢東京省都水，置河隄謁者，魏因之。漢世水衡都尉主上林苑，魏世主天下水軍舟船器械。晉武帝省水衡，置都水使者，而河隄為都水官屬。有參軍二人，謁者一人，令史減置無常員。晉西朝有參軍而無謁者，謁者則江左置也。懷帝永嘉六年，胡入洛陽，都水使者爰濬先出督運得免。然則武帝置職，便掌運矣。江左省河隄。
太子太傅，一人。丞一人。太子少傅，一人。丞一人。傅，古官也。文王世子曰：「凡三王教世子，太傅在前，少傅在後，並以輔導為職。」漢高帝九年，以叔孫通為太子太傅，位次太常。二漢並無丞。魏世無東宮，然則晉氏置丞也。晉武帝泰始五年，詔太子拜太傅、少傅，如弟子事師之禮；二傅不得上疏曲敬。二傅並有功曹、主簿、五官。太傅中二千石，少傅二千石。
太子詹事，一人。丞一人。職比臺尚書令、領軍將軍。詹，省也。漢西京則太子門大夫、庶子、洗馬、舍人屬二傅，率更令、家令、僕、衞率屬詹事。皆秦官也。後漢省詹事，太子官屬悉屬少傅，而太傅不復領官屬。晉初太子官屬通屬二傅。咸寧元年，復置詹事，二傅不復領官屬。詹事二千石。[17]
家令，一人。丞一人。晉世置。漢世太子食湯沐邑十縣，家令主之。又主刑獄飲食，職比廷尉、司農、少府。漢東京主食官令。食官令，晉世自為官，不復屬家令。
率更令，一人。主宮殿門戶及賞罰事，職如光祿勳、衞尉。漢東京掌庶子、舍人，晉世則不也。自漢至晉，家令在率更下；宋則居上。
僕，一人。漢世太子五日一朝，非入朝日，遣僕及中允旦入請問起居，主車馬、親族，職如太僕、宗正。自家令至僕，為太子三卿。三卿秩千石。
門大夫，二人。漢東京置，職如中郎將，分掌遠近表牋。秩六百石。
中庶子，四人。職如侍中。漢東京員五人，晉減為四人。秩六百石。
中舍人，四人。漢東京太子官屬有中允之職，在中庶子下，洗馬上，疑若今中書舍人矣。中舍人，晉初置，職如黃門侍郎。
食官令，一人。職如太官令。漢東京官也。今屬中庶子。
庶子。四人，職比散騎常侍、中書監令。晉制也。漢西京員五人，漢東京無員，職如三署中郎。古者諸侯世〔祿，卿大夫之子即為副倅，謂之國子，天子諸侯〕子有庶子之官，〔以掌教之〕[18]秦因其名也。秩四百石。
舍人，十六人。職如散騎、中書侍郎。晉制也。二漢無員，掌宿衞如三署中郎。
洗馬，八人。職如謁者、祕書郎也。二漢員十六人。太子出，則當直者前驅導威儀。秩比六百石。
太子左衞率，七人。太子右衞率，二人。二率職如二衞。秦時直云衞率，漢因之，主門衞。晉初曰中衞率，泰始分為左右，各領一軍。惠帝時，愍懷太子在東宮，加置前後二率。成都王穎為太弟，又置中衞，是為五率。江左初，省前後二率。孝武太元中又置。皆有丞，晉初置。宋世止置左右二率。秩舊四百石。
太子屯騎校尉。太子步兵校尉。太子翊軍校尉。三校尉各七人，並宋初置。屯騎、步兵，因臺校尉；翊軍，晉武帝太康初置，始為臺校尉，而以唐彬居之，江左省。
太子宂從僕射，七人。宋初置。
太子旅賁中郎將，十人。職如虎賁中郎將。宋初置。周官有旅賁氏。漢制，天子有虎賁，王侯有旅賁。旅，眾也。
太子左積弩將軍，十人。太子右積弩將軍，二人。漢東京積弩將軍，雜號也，無左右之積弩。魏世至晉江左，左右積弩為臺職，領營兵。宋世度東宮，無復營矣。
殿中將軍，十人。殿中員外將軍，二十人。宋初置。
平越中郎將，晉武帝置，治廣州，主護南越。[19]
南蠻校尉，晉武帝置，治襄陽。江左初省。尋又置，治江陵。宋世祖孝建中省。
西戎校尉，晉初置，治長安。安帝義熙中又置，治漢中。
寧蠻校尉，晉安帝置，[20]治襄陽，以授魯宗之。
南夷校尉，晉武帝置，治寧州。江左改曰鎮蠻校尉。四夷中郎校尉，皆有長史、司馬、參軍。魏、晉有雜號護軍，如將軍，今猶有鎮蠻、安遠等護軍。鎮蠻以加廬江、晉熙、西陽太守。安遠以加武陵內史。
刺史，每州各一人。黃帝立四監以治萬國，唐、虞世十二牧，是其職也。周改曰典，秦曰監御史，而更遣丞相史分刺諸州，謂之刺史。刺之為言猶參覘也。寫書亦謂之刺。漢制不得刺尚書事是也。刺史班行六條詔書，其一條曰，強宗豪右，田宅踰制，以強陵弱，以眾暴寡；其二條曰，二千石不奉詔書，遵承典制，背公向私，旁詔守利，侵漁百姓，聚斂為姦；其三條曰，二千石不恤疑獄，風厲殺人，怒則加罰，喜則任賞，煩擾苛暴，剝戮黎元，為百姓所疾，山崩石裂，妖祥譌言；其四條曰，二千石選署不平，苟阿所愛，蔽賢寵頑；其五條曰，二千石子弟恃怙榮勢，請託所監；其六條曰，二千石違公下比，阿附豪強，通行貨賂，割損正令。歲終則乘傳詣京師奏事。成帝綏和元年，改為牧。哀帝建平二年，復為刺史。前漢世，刺史乘傳周行郡國，無適所治。後漢世，所治始有定處，止八月行部，不復奏事京師。晉江左猶行郡縣詔，[21]棗據追遠詩曰：「先君為鉅鹿太守，迄今三紀。忝私為冀州刺史，班詔次于郡傳」是也。靈帝世，天下漸亂，豪桀各據有州郡，而劉焉、劉虞並自九卿出為益州、幽州牧，其任漸重矣。官屬有別駕從事史一人，從刺史行部；治中從事史一人，主財穀簿書；兵曹從事史一人，主兵事；部從事史每郡各一人，主察非法；主簿一人，錄閤下眾事，省署文書；門亭長一人，主州正門；功曹書佐一人，主選用；孝經師一人，主試經；月令師一人，主時節祠祀；律令師一人，平律；簿曹書佐一人，主簿書；典郡書佐每郡各一人，主一郡文書：漢制也。今有別駕從事史、治中從事史、主簿、西曹書佐、祭酒從事史、議曹從事史、部郡從事史，自主簿以下，置人多少，各隨州，舊無定制也。晉成帝咸康中，江州又有別駕祭酒，居僚職之上，而別駕從事史如故，今則無也。別駕、西曹主吏及選舉事，治中主眾曹文書事。西曹，即漢之功曹書佐也。祭酒分掌諸曹兵、賊、倉、戶、水、鎧之屬。揚州無祭酒，而主簿治事。荊州有從事史，在議曹從事史下，大較應是魏、晉以來置也。今廣州、徐州有月令從事，若諸州之曹史，漢舊名也。漢武元封四年，令諸州歲各舉秀才一人。後漢避光武諱，改茂才。魏復曰秀才。晉江左揚州歲舉二人，諸州舉一人，或三歲一人，隨州大小，並對策問。晉東海王越為豫州牧，牧置長史、參軍，庾敳為長史，[22]謝鯤為參軍，此為牧者則無也。牧二千石，刺史六百石。
郡守，秦官。秦滅諸侯，隨以其地為郡，置守、丞、尉各一人。守治民，丞佐之。郡當邊戍者，丞為長史。晉江左皆謂之丞。尉典兵，備盜賊。漢景帝中二年，更名守曰太守，尉為都尉。光武省都尉，後又往往置東部、西部都尉。有蠻夷者，又有屬國都尉。漢末及三國，多以諸部都尉為郡。晉成帝咸康七年，又省諸郡丞。宋太祖元嘉四年，復置。郡官屬略如公府，無東西曹，有功曹史，主選舉，五官掾，主諸曹事，部縣有都郵、門亭長，又有主記史，催督期會，漢制也，今略如之。諸郡各有舊俗，諸曹名號，往往不同。漢武帝納董仲舒之言，元光元年，始令郡國舉孝廉，制郡口二十萬以上，歲察一人；四十萬以上，二人；六十萬，三人；八十萬，四人；百萬，五人；百二十萬，六人；不滿二十萬，二歲一人；不滿十萬，三歲一人。限以四科，一曰德行高妙，志節清白；二曰學通行修，經中博士；三曰明習法令，足以決疑，能案章覆問，文中御史；四曰剛毅多略，遭事不惑，明足決斷，材任三輔縣令。魏初，更制口十萬以上，歲一人，有秀異，不拘戶口。江左以丹陽、吳、會稽、吳興並大郡，歲各舉二人。漢制歲遣上計掾史各一人，條上郡內眾事，謂之階簿，至今行之。太守二千石，丞六百石。
縣令、長，秦官也。大者為令，小者為長，侯國為相。漢制，置丞一人，尉大縣二人，小縣一人。五家為伍，伍長主之；二五為什，什長主之；十什為里，里魁主之；十里為亭，亭長主之；十亭為鄉，鄉有鄉佐、三老、有秩、嗇夫、游徼各一人。鄉佐、有秩主賦稅，三老主教化，嗇夫主爭訟，游徼主姦非。其餘諸曹，略同郡職。以五官為廷掾，後則無復丞，唯建康有獄丞，其餘眾職，或此縣有而彼縣無，各有舊俗，無定制也。晉江右洛陽縣置六部都尉，餘大縣置二人，次縣、小縣各一人。宋太祖元嘉十五年，縣小者又省之。
諸官府至郡，各置五百者，舊說古君行師從，卿行旅從。旅，五百人也。今縣令以上，古之諸侯，故立四五百以象師從旅從，依古義也。韋曜曰，五百字本為伍伯。伍，當也。伯，道也。使之導引當道伯中以驅除也。周制五百為旅，帥皆大夫，不得卑之如此說也。又周禮秋官有條狼氏，掌執鞭以趨辟，王出入則八人夾道，公則六人，侯伯則四人，子男則二人，近之矣，名之異爾。又漢官中有伯使，主為諸官驅使辟路於道伯中，故言伯使，此其比也。縣令千石至六百石，長五百石。
漢初王國置太傅，掌輔導；內史主治民；丞相統眾官；中尉掌武職。分官置職，略同京師。至景帝懲七國之亂，更制諸王不得治國，漢為置吏，改丞相曰相，省御史大夫、廷尉、少府、宗正、博士官，其大夫、謁者、諸官長丞，皆損其員數。後改漢內史為京兆尹，中尉為執金吾，郎中令為光祿勳，而王國如故，又太僕為僕，司農為大農。成帝更令相治民如郡太守，省內史。其中尉如郡尉，太傅但曰傅。漢東京亦置傅一人，王師事之；相一人，主治民；中尉一人，主盜賊；郎中令一人，掌郎中宿衞；僕一人；治書一人，治書本曰尚書，後更名治書；中大夫，無員，掌奉使京師及諸國；謁者及禮樂、衞士、醫工、永巷、祀禮長各一人；[23]郎中，無員。魏氏謁者官屬，史闕不知次第。晉武帝初置師、友、文學各一人。師即傅也，景帝諱師，改為傅。宋世復改曰師。其文學，前漢已置也。友者因文王、仲尼四友之名也。改太守為內史，省相及僕。有郎中令、中尉、大農為三卿。大國置左右常侍各三人，省郎中，置侍郎二人。大國又置上軍、中軍、下軍三將軍；次國上軍將軍、下軍將軍各一人；小國上軍而已。典書、典祠、典衞、學官令、典書令丞各一人，治書四人，中尉、司馬、世子庶子陵廟、牧長各一人，謁者四人，中大夫六人，舍人十人，典醫丞、典府丞各一人。宋氏以來，一用晉制，雖大小國，皆有三軍。晉制，典書令在常侍下，侍郎上；江左則侍郎次常侍，而典書令居三軍下矣。江左以來，公國則無中尉、常侍、三軍，侯國又無大農、侍郎，伯子男唯典書以下，又無學官令矣。吏職皆以次損省焉。晉江右公侯以下置官屬，隨國小大，無定制也。晉江左諸國，並三分食一。元帝太興元年，始制九分食一。
太傅。　太保。　太宰。
太尉。　司徒。　司空。
大司馬。　大將軍。
諸位從公。
特進。
驃騎，車騎，衞將軍。
諸大將軍。
諸持節都督。
侍中，散騎常侍。
尚書令，僕射，尚書。
中書監，令。　祕書監。
諸征、鎮至龍驤將軍。
光祿大夫。
諸卿，尹。
太子二傅。
大長秋。
太子詹事。
領、護軍。
縣侯。
二衞至五校尉。
寧朔至五威、五武將軍。
四中郎將。
刺史領兵者。
戎蠻校尉。
御史中丞。　都水使者。
鄉侯。
給事中。黃門、散騎、中書侍郎。
謁者僕射。
三將，積射、強弩將軍。
太子中庶子，庶子，三卿，率。
鷹揚至陵江將軍。
刺史不領兵者。
郡國太守，內史，相。
亭侯。
尚書丞，郎。
治書侍御史，侍御史。
三都尉。
博士。
撫軍以上及持節都督領護長史，司馬。
公府從事中郎將。
廷尉正，監，評。
祕書著作丞，郎。
王國公三卿，師，友，文學。
諸縣署令千石者。
太子門大夫。
殿中將軍，司馬督。
雜號護軍。
關內侯。
謁者。
殿中監。
諸卿尹丞。
太子傅詹事率丞。
諸軍長史、司馬六百石者。
諸府參軍。
戎蠻府長史，司馬。
公府掾，屬。
太子洗馬，舍人，食官令。
諸縣令六百石者。
內臺正令史。
郡丞。
諸縣署長。
雜號宣威將軍以下。
內臺書令史。
外臺正令史。
諸縣署丞，尉。