青州刺史，治臨淄。江左僑立，治廣陵。安帝義熙五年，平廣固，北青州刺史治東陽城，而僑立南青州如故。後省南青州，而北青州直曰青州。孝武孝建二年，移治歷城，大明八年，還治東陽。明帝失淮北，於鬱洲僑立青州，立齊、北海、西海郡。舊州領郡九，縣四十六。戶四萬五百四，口四十萬二千七百二十九。去京都陸二千。
齊郡太守，秦立。領縣七。戶七千三百四十六，口萬四千八百八十九。
濟南太守，漢文帝十六年，分齊立。晉世濟岷郡，云魏平蜀，徙蜀豪將家於濟、河，故立此郡。安帝義熙中土斷，并濟南。案晉太康地志無濟岷郡。永初郡國濟南又有祝阿、〈二漢屬平原，晉太康地志無。〉於陵縣，〈漢舊縣。〉而無朝陽、平陵二縣。領縣六。戶五千五十六，口三萬八千一百七十五。去州陸四百。去京都二千四百。
樂安太守，漢高立，名千乘，和帝永元七年更名。領縣三。戶二千二百五十九，口一萬四千九百九十一。去州陸一百八十。去京都陸一千八百。
高密太守，漢文帝分齊為膠西，宣帝本始元年，更名高密。光武建武十三年，併北海，晉惠帝又分城陽立，[45]〈城陽郡，前漢有，後漢無，魏復分北海立。〉宋孝武併北海。領縣六。戶二千三百四，口一萬三千八百二。去州陸二百。去京都陸一千六百。
平昌太守，故屬城陽，魏文帝分城陽立，後省，晉惠帝又立。領縣五。戶二千二百七十，口一萬五千五十。去州陸二百。去京都陸一千七百。
北海太守，漢景帝中二年立。領縣六。戶三千九百六十八，口三萬五千九百九十五。寄治州下。
東萊太守，漢高帝立。領縣七。戶一萬一百三十一，口七萬五千一百四十九。去州陸五百。去京都二千一百。
太原太守，秦立，屬并州。文帝元嘉十年，割濟南、泰山立。領縣三。戶二千七百五十七，口二萬四千六百九十四。去州陸五百。去京都一千八百。
長廣太守，本長廣縣，前漢屬琅邪，後漢屬東萊，晉太康地志云故屬東萊。起居注，咸寧三年，以齊東部縣為長廣郡。領縣四。戶二千九百六十六，口二萬二十三。去州五百。去京都一千九百五十。