魏文帝黃初四年六月，大雨霖，伊、洛溢至津陽城門，漂數千家，流殺人。初，帝即位，自鄴遷洛，營造宮室，而不起宗廟，太祖神主猶在鄴。嘗於建始殿饗祭如家人之禮，終黃初不復還鄴，而圓丘、方澤、南北郊、社、稷等神位，未有定所。此簡宗廟，廢祭祀之罰也。京房易傳曰：「顓事有知，[1]誅罰絕理，厥災水。其水也，雨殺人已隕霜，大風天黃。饑而不損，茲謂泰。厥災水殺人。[2]避遏有德，茲謂狂。厥災水，[3]水流殺人也；已水則地生蟲。歸獄不解，茲謂追非。厥水寒殺人。追誅不解，茲謂不理。厥水五穀不收。大敗不解，茲謂皆陰。厥水流入國邑，隕霜殺穀。」
吳孫權赤烏八年夏，茶陵縣鴻水溢出，流漂二百餘家；十三年秋，丹陽故鄣等縣又鴻水溢。案權稱帝三十年，竟不於建業創七廟，但有父堅一廟，遠在長沙，而郊禋禮闕。嘉禾初，羣臣奏宜郊祀，又弗許。末年雖一南郊，而北郊遂無聞焉。且三江、五湖、衡、霍、會稽，皆吳、楚之望，亦不見秩，反禮羅陽妖神，以求福助。天意若曰，權簡宗廟，不禱祠，廢祭祀，示此罰，欲其感悟也。
太元元年，又有大風涌水之異。是冬，權南郊。疑是鑒咎徵乎。還而寢疾。明年四月，薨。一曰，權時信納譖訴，雖陸議勳重，子和儲貳，猶不得其終。與漢安帝聽讒、免楊震、廢太子同事也。且赤烏中無年不用兵，百姓愁怨。八年秋，將軍馬茂等又圖逆云。
魏明帝景初元年九月，淫雨過常，冀、兗、徐、豫四州水出，沒溺殺人，漂失財產。帝自初即位，便淫奢極欲，多占幼女，或奪士妻，崇飾宮室，妨害農戰，觸情恣欲，至是彌甚，號令逆時，饑不損役。此水不潤下之應也。
吳孫亮五鳳元年夏，大水。亮即位四年，乃立權廟，又終吳世，不上祖宗之號，不修嚴父之禮，昭穆之數有闕。亮及休、晧又並廢二郊，不秩羣神。此簡宗廟，不祭祀之罰也。又是時，孫峻專政，陰勝陽之應乎。
吳孫休永安四年五月，大雨，水泉涌溢。昔歲作浦里塘，功費無數，而田不可成，士卒死叛，或自賊殺，百姓愁怨，陰氣盛也。休又專任張布，退盛沖等，吳人賊之之應也。
吳孫休永安五年八月壬午，大雨震電，[4]水泉涌溢。
晉武帝泰始四年九月，青、徐、兗、豫四州大水；七年六月，大雨霖，河、洛、伊、沁皆溢，殺二百餘人。帝即尊位，不加三后祖宗之號，泰始二年，又除明堂南郊五帝坐，同稱昊天上帝，一位而已。又省先后配地之禮。此簡宗廟，廢祭祀之罰，與漢成帝同事。一曰，昔歲及此年，藥蘭泥、白虎文秦涼殺刺史胡烈、牽弘，遣田璋討泥。又司馬望以大眾次淮北禦孫晧。內外兵役，西州饑亂，百姓愁怨，陰氣盛也。咸寧初，始上祖宗號，太熙初，還復五帝位。
晉武帝咸寧元年九月，徐州水；二年七月癸亥，河南魏郡暴水，殺百餘人；八月，荊州郡國五大水。去年采擇良家子女，露面入殿，帝親簡閱，務在姿色，不訪德行。有蔽匿者，以不敬論。搢紳愁怨，天下非之。陰盛之應也。
咸寧三年六月，益、梁二州郡國八暴水，殺三百餘人；七月，荊州大水；九月，始平郡大水；十月，青、徐、兗、豫、荊、益、梁七州又水。是時賈充等用事日盛，而正人疏外者多。
咸寧四年七月，司、冀、兗、豫、荊、揚郡國二十大水。
晉武帝太康二年六月，泰山、江夏大水。泰山流三百家，殺六千餘人；江夏亦殺人。是時平吳後，王濬為元功，而詆劾妄加；荀、賈為無謀，而並蒙重賞。收吳姬五千，納之後宮。此其應也。
太康四年七月，司、豫、徐、兗、荊、揚郡國二十大水，傷秋稼，壞屋室，有死者。
太康六年三月，青、涼、幽、冀郡國十五大水。
太康七年九月，西方安定等郡國八大水。
太康八年六月，郡國八大水。
晉惠帝元康二年，有水災。
元康五年五月，潁川、淮南大水；六月，城陽、東莞大水殺人；荊、揚、徐、兗、豫五州又大水。是時帝即位已五載，猶未郊祀，烝嘗亦多不身親近。簡宗廟，廢祭祀之罰也。班固曰：「王者即位，必郊祀天地，望秩山川。若乃不敬鬼神，政令違逆，則霧水暴至，百川逆溢，壞鄉邑，溺人民，水不潤下也。」
元康六年五月，荊、揚二州大水。按董仲舒說，水者陰氣盛也。是時賈后亂朝，寵樹賈、郭。女主專政之應也。
元康八年五月，金墉城井水溢。漢成帝時有此妖，班固以為王莽之象。及趙倫篡位，即此應也。倫廢帝於此城，井溢所在，又天意乎。
元康八年九月，荊、揚、徐、兗、冀五州大水。是時賈后暴戾滋甚，韓謐驕猜彌扇，卒害太子，旋亦禍滅。
元康九年四月，宮中井水沸溢。
晉惠帝永寧元年七月，南陽、東海大水。是時齊王冏秉政專恣。陰盛之應。
晉惠帝太安元年七月，兗、豫、徐、冀四州水。時將相力政，無尊主心。
晉孝懷帝永嘉四年四月，江東大水。是時王導等潛懷翼戴之計。陰氣盛也。
晉元帝太興三年六月，大水。是時王敦內懷不臣，傲佷作威。後終夷滅。
太興四年七月，大水。明年有石頭之敗。
晉元帝永昌二年五月，荊州及丹陽、宣城、吳興、壽春大水。
晉明帝太寧元年五月，丹陽、宣城、吳興、壽陽大水。是時王敦疾害忠良，威權震主。尋亦誅滅。
晉成帝咸和元年五月，大水。是時嗣主幼沖，母后稱制，庾亮以元舅民望，決事禁中。陰勝陽也。
咸和二年五月戊子，京都大水。是冬，蘇峻稱兵，都邑塗炭。
咸和四年七月，丹陽、宣城、吳興、會稽大水。是冬，郭默作亂，荊、豫共討之，半歲乃定。
咸和七年五月，大水。是時帝未親務，政在大臣。陰勝陽也。
晉成帝咸康元年八月，長沙、武陵大水。是年三月，石虎掠騎至歷陽，四月，圍襄陽。於是加王導大司馬，集徒旅；又使趙胤、路永、劉仕、王允之、陳光五將軍，各帥眾戍衞。[5]百姓愁怨。陰氣盛也。
晉穆帝永和四年五月，大水。是時幼主沖弱，母后臨朝，又將相大臣，各爭權政。與咸和初同事也。
永和五年五月，大水。
永和六年五月，大水。
永和七年七月甲辰夜，濤水入石頭，死者數百人。去年殷浩以私忿廢蔡謨，遐邇非之。又幼主在上，而殷、桓交惡，選徒聚甲，各崇私權。陰勝陽之應也。一說濤入石頭，江右以為兵占。是後殷浩、桓溫、謝尚、荀羨連年征伐。
晉穆帝升平二年五月，大水。是時桓溫權制朝廷，征伐是專。
升平五年四月，大水。
晉海西太和六年六月，京都大水，平地數尺，侵及太廟。朱雀大航纜斷，三艘流入大江。丹陽、晉陵、吳國、吳興、臨海五郡又大水，稻稼蕩沒，黎庶饑饉。初四年，桓溫北伐敗績，十喪其九；五年，又征淮南，踰歲乃克。百姓愁怨之應也。
晉簡文帝咸安元年十二月壬午，濤水入石頭。明年，妖賊盧竦率其屬數百人入殿，略取武庫三庫甲仗，游擊將軍毛安之討滅之。
晉孝武帝太元三年六月，大水。是時孝武幼弱，政在將相。
太元五年，大水。去年氐賊攻沒襄陽，又向廣陵。於是逼徙江、淮民悉令南渡，三州失業，道饉相望。謝玄雖破句難等，自後征戍不已。百姓愁怨之應也。
太元六年六月，荊、江、揚三州大水。
太元十年夏，大水。初八年，破苻堅，自後有事中州，役無已歲。兵民愁怨之應也。
太元十三年十二月，濤水入石頭。明年，丁零、鮮卑寇擾司、兗鎮戍，西、北疲於奔命。
太元十五年七月，兗州大水。是時緣河紛爭，征戍勤悴。
太元十七年六月甲寅，濤水入石頭，毀大航，漂船舫，有死者；京口西浦，亦濤入殺人。永嘉郡潮水涌起，近海四縣人民多死。後四年帝崩，而王恭再攻京師。京師亦發大眾以禦之。
太元十九年七月，荊州、彭城大水傷稼。
太元二十年，荊州、彭城大水。
太元二十一年五月癸卯，大水。是時政事多弊，兆庶非之。
晉安帝隆安三年五月，荊州大水。去年殷仲堪舉兵向京都。是年春，又殺郗恢。陰盛作威之應也。仲堪尋亦敗亡。
隆安五年五月，大水。是時司馬元顯作威陵上，又桓玄擅西夏，孫恩亂東國。陰勝陽之應也。
晉安帝元興二年十二月，桓玄篡位。甚明年二月庚寅夜，濤水入石頭。是時貢使商旅，方舟萬計，漂敗流斷，骸胔相望。江左雖有濤變，[6]未有若斯之甚。三月，義軍克京都，玄敗走。遂夷滅。
元興三年二月己丑朔夜，濤水入石頭，漂沒殺人，大航流敗。
晉安帝義熙元年十二月己未，濤水入石頭。
義熙二年十二月己未夜，濤水入石頭。明年，駱球父環潛結桓胤、殷仲文等謀作亂，劉雅亦謀反，[7]凡所誅滅數十家。
義熙三年五月丙午，大水。
義熙四年十二月戊寅，濤水入石頭。明年，王旅北討鮮卑。
義熙六年五月丁巳，大水。乙丑，盧循至蔡洲。
義熙八年六月，大水。
義熙九年五月辛巳，大水。
義熙十年五月丁丑，大水；戊寅，西明門地穿涌水出，毀門扉及限；七月乙丑，淮北災風大水殺人。
義熙十一年七月丙戌，大水，淹漬太廟，百官赴救。明年，王旅北討關、河。
宋文帝元嘉五年六月，京邑大水。七年，右將軍到彥之率師入河。
元嘉十一年五月，京邑大水。十三年，司空檀道濟誅。
元嘉十二年六月，丹陽、淮南、吳、吳興、義興五郡大水，京邑乘船。
元嘉十八年五月，江水汎溢，沒居民，害苗稼。明年，右軍將軍裴方明率雍、梁之眾伐仇池。
元嘉十九年、二十年，東諸郡大水。[8]
元嘉二十九年五月，京邑大水。
孝武帝孝建元年八月，會稽大水，平地八尺。後二年，虜寇青、冀州，遣羽林軍卒討伐。
孝武帝大明元年五月，吳興、義興大水。
大明四年八月，雍州大水。
大明四年，南徐、南兗州大水。
後廢帝元徽元年六月，壽陽大水。
順帝昇明元年七月，雍州大水，甚於關羽樊城時。
昇明二年二月，於潛翼異山一夕五十二處水出，流漂居民。七月丙午朔，濤水入石頭，居民皆漂沒。