晉武帝太康五年六月，任城魯國池水皆赤如血。案劉向說，近火沴水也。聽之不聰之罰也。京房易傳曰：「淫於色，賢人潛，國家危，厥異水流赤。」
晉穆帝升平三年二月，涼州城東池中有火；四年四月，姑臧澤水中又有火。此火沴水之妖也。明年，張天錫殺中護軍張邕。邕，執政臣也。
晉安帝元興二年十月，錢塘臨平湖水赤。桓玄諷吳郡使言開除，以為己瑞。俄而玄敗。