蜀劉備章武二年，東伐。二月，自秭歸進屯夷道。六月，秭歸有黃氣見，長十餘里，廣數十丈。後踰旬，備為陸議所破。近黃祥也。
魏齊王正始中，中山王周南為襄邑長。有鼠從穴出，語曰：「王周南，爾以某日死。」南不應。鼠還穴。後至期，更冠幘皁衣出，語曰：「周南，汝日中當死。」又不應。鼠復入，斯須更出，語如向日。適欲日中，鼠入復出，出復入，轉更數語如前。日適中，鼠曰：「周南，汝不應我，復何道。」言絕，顛蹶而死，即失衣冠。取視，俱如常鼠。案班固說，此黃祥也。是時曹爽秉政，競為比周，故鼠作變也。
宋孝武大明七年春，太湖邊忽多鼠。其年夏，水至，悉變成鯉魚。民人一日取，轉得三五十斛。明年，大飢。
晉元帝太興四年八月，黃霧四塞，埃氣蔽天。案楊宣對，近土氣，亂之祥也。
晉元帝永昌二年正月癸巳，黃霧四塞。
晉穆帝永和七年三月，涼州大風拔木，黃霧下塵。是時張重華納譖，出謝艾為酒泉太守，而所任非其人。至九年死，嗣子見弒。是其應也。京房易傳曰：「聞善不予，茲謂不知。厥異黃，厥咎聾，厥災不嗣。黃者，有黃濁氣四塞天下，蔽賢絕道，故災至絕世也。」
晉安帝元興元年十月丙申朔，黃霧皆濁，不雨。
宋文帝元嘉十八年秋七月，天有黃光，洞照于地。太子率更令何承天謂之榮光，太平之祥，上表稱慶。