晉孝武咸寧元年七月，郡國螟；九月，青州又螟。
咸寧元年七月，郡國有青蟲食禾稼。
咸寧四年，司、冀、兗、豫、荊、揚郡國皆螟。
晉武帝太康四年，會稽彭蜞及蟹皆化為鼠，甚眾，覆野，大食稻為災。
太康九年八月，郡國二十四螟。螟說與蝗同。是時帝聽讒訴。
太康九年九月，蟲傷稼。
晉惠帝元康二年九月，帶方、含資、提奚、南新、長岑、海冥、列口蟲食禾葉蕩盡。
晉惠帝永寧元年七月，梁、益、涼三州螟。是時齊王冏秉政。貪苛之應也。
永寧元年十月，南安、巴西、江陽、太原、新興、北海青蟲食禾葉，甚者十傷五六。
永寧元年十二月，郡國八螟。