魏文帝黃初初，清河宋士宗母化為鼈，入水。
魏明帝太和三年，曹休部曲兵奚農女死復生。時人有開周世冢，得殉葬女子，數日而有氣，數月而能語。郭太后愛養之。又太原民發冢破棺，棺中有一生婦人，問其本事，不知也。視其墓木，可三十歲。案京房易傳，至陰為陽，下人為上，晉宣王起之象也。漢平帝、獻帝並有此異，占以為王莽、曹操之徵。公孫淵炊，有小兒蒸死甑中，其後夷滅。
吳孫亮建興二年，諸葛恪將征淮南，有孝子著衰衣入其閤。詰問，答曰：「不自覺入也。」時中外守備，亦悉不見。眾皆異之。及還，果見殺。恪已被害，妻在室，使婢沃盥，聞婢血臰。又眼目視瞻非常，妻問其故，婢蹷然躍起，頭至棟，攘臂切齒曰：「諸葛公乃為峻所殺。」
吳孫休永安四年，安吳民陳焦死七日，復穿冢出。干寶曰：「此與漢宣帝同事。烏程侯晧承廢故之家，得位之祥也。」
吳孫晧寶鼎元年，丹陽宣騫母，年八十，因浴化為黿。兄弟閉戶衞之，掘堂上作大坎，實水其中。黿入坎戲一二日，恒延頸外望，伺戶小開，便輪轉自躍，入于遠潭，遂不復還。與漢靈帝時黃氏母事同。吳亡之象也。
魏元帝咸熙二年八月，襄武縣言有大人見，長三丈餘，跡長三尺二寸，髮白，著黃巾黃單衣，柱杖，呼民王始語曰：「今當太平。」尋晉代魏。
晉武帝泰始五年，元城人年七十，生角。案漢志說，殆趙王倫篡亂之象也。
晉武帝咸寧二年二月，琅邪人顏畿病死，棺斂已久，家人咸夢畿謂己曰：「我當復生，可急開棺。」遂出之。漸能飲食屈申視瞻，不能行語也。二年復死。其後劉淵、石勒遂亡晉室。
晉惠帝元康中，安豐有女子周世寧，年八歲，漸化為男，至十七八，而氣性成。此劉淵、石勒蕩覆晉室之妖也。漢哀帝、獻帝時並有此異，皆有易代之兆。京房傳曰：「女子化為丈夫，茲謂陰昌，賤人為王。丈夫化為女子，茲謂陰勝陽，[31]厥咎亡。」
晉惠帝永寧初，齊王冏唱義兵，誅除亂逆，乘輿反正。忽有婦人詣大司馬門求寄產。門者詰之，婦人曰：「我截齊便去耳。」是時齊王冏匡復王室，天下歸功。識者為其惡之。後果斬戮。
永寧元年十二月甲子，有白頭公入齊王冏大司馬府，大呼有大兵起，不出甲子旬。冏殺之。明年十二月戊辰，冏敗，即甲子旬也。
晉惠帝太安元年四月癸酉，有人自雲龍門入殿前，北面再拜曰：「我當作中書監。」即收斬之。干寶曰：「夫禁庭，尊祕之處，今賤人徑入，而門衞不覺者，宮室將虛，而下人踰之之妖也。」是後帝北遷鄴，又西遷長安，盜賊蹈藉宮闕，遂亡天下。
晉惠帝世，梁國女子許嫁，已受禮娉，尋而其夫戍長安，經年不歸。女家更以適人，女不樂行，其父母逼強，不得已而去，尋得病亡。後其夫還，問女所在，其家具說之。其夫徑至女墓，不勝哀情，便發冢開棺，女遂活，因與俱歸。後婿聞之，詣官爭之，所在不能決。祕書郎王導議曰：「此是非常事，不得以常理斷之，宜還前夫。」朝廷從其議。
晉惠帝世，杜錫家葬，而婢誤不得出。後十餘年，開冢祔葬，而婢尚生。其始如瞑，有頃漸覺。問之，自謂當一再宿耳。初婢之埋，年十五六，及開冢更生，猶十五六也。嫁之有子。
晉惠帝光熙元年，會稽謝真生子，大頭有鬢，兩蹠反向上，有男女兩體。生便作丈夫聲，經日死。
晉惠、懷之世，京、洛有兼男女體，亦能兩用人道，而性尤淫。案此亂氣之所生也。自咸寧、太康之後，男寵大興，甚於女色，士大夫莫不尚之，天下皆相放効，或有至夫婦離絕，怨曠妬忌者。故男女氣亂，而妖形作也。
元帝太興初，又有女子陰在腹上，在揚州，性亦淫。京房易妖曰：「人生子，陰在首，天下大亂；在腹，天下有事；在背，天下無後。」
晉孝懷帝永嘉元年，吳郡吳縣萬祥婢生子，鳥頭，兩足馬蹄，一手無毛，黃色，大如枕。
晉愍帝建興四年，新蔡縣吏任僑妻胡，年二十五，產二女，相向，腹心合同，自胸以上，齊以下，各分。此蓋天下未一之妖之。時內史呂會上言：「案瑞應圖，異根同體謂之連理，異苗同穎謂之嘉禾。草木之異，猶以為瑞，今二人同心，易稱『二人同心，其利斷金』。嘉徵顯見，生於陝東之國，斯蓋四海同心之瑞，不勝喜踊，謹畫圖以上。」時有識者哂之。
晉中興初，有女子，其陰在腹，當齊下。自中國來江東，性甚淫，而不產。京房易妖曰：「人生子，陰在首，天下大亂；在腹，天下有事；在背，天下無後。」
晉元帝太興三年十二月，尚書騶謝平妻生女，墮地濞濞有聲，須臾便死。鼻目皆在頂上，面處如項，口有齒，都連為一，胸如鼈，手足爪如鳥爪，皆下句。京房易妖曰：「人生他物，非人所見者，皆為天下大兵。」後二年，有石頭之敗。
晉明帝太寧二年七月，丹陽江寧侯紀妻死，三日復生。
晉成帝咸康四年十一月辛丑，有何一人詣南止車門自列為聖人所使。錄付光祿外部檢問，是東海郯縣呂暢，辭語落漠，髠鞭三百，遣。
咸康五年四月，下邳民王和僑居暨陽。息女可，年二十，自云：「上天來還，得徵瑞印綬，當母天下。」晉陵太守以為妖，收付獄。至十一月，有人持柘杖，絳衣，詣止車門口，列為聖人使，求見天子。門候受辭，列姓呂名錫。云王和女可，右足下有七星，星皆有毛，長七寸，天今命可為天下母。奏聞，即伏誅。并下晉陵誅可。
晉康帝建元二年十月，衞將軍營督過望所領兵陳瀆女壹，有文在足，曰「天下之母」。灸之逾明。京都諠譁。有司收繫以聞。俄自建康縣獄亡去。
石虎末，大武殿前所圖賢聖人像人頭，忽悉縮入肩中。
晉孝武帝寧康初，南郡州陵女人唐氏，漸化為丈夫。
晉安帝義熙七年，無錫人趙朱，年八歲，一旦暴長八尺，髭鬚蔚然，三日而死。
義熙中，東陽人黃氏生女不養，埋之。數日於土中啼，取養遂活。
義熙末，豫章吳平人有二陽道，重累生。
晉恭帝元熙元年，建安人陽道無頭正平，本下作女人形體。
宋文帝元嘉十七年，劉斌為吳郡。婁縣有一女，忽夜乘風雨，怳忽至郡城內。自覺去家正炊頃，衣不沾濡。曉在門上求通，言：「我天使也。」斌令前，因曰：「府君宜起迎我，當大富貴。不爾，必有凶禍。」斌問所以來，亦不自知也。謂是狂人，以付獄，符其家迎之。數日乃得去。後二十日許，斌誅。
孝武帝大明中，張暢為會稽郡，妾懷孕，兒於腹中啼，聲聞於外。暢尋死。
大明末，荊州武寧縣人楊始歡妻，於腹中生女兒。此兒至今猶存。
明帝泰豫元年正月，巨人見太子西池水上，跡長三尺餘。
後廢帝元徽中，南東莞徐坦妻懷孕，兒在腹中有聲。
元徽中，暨陽縣女人於黃山穴中得二卵，如斗大，剖視有人形。