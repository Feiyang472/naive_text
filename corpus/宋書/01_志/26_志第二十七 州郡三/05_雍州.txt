雍州刺史，晉江左立。胡亡氐亂，雍、秦流民多南出樊、沔，晉孝武始於襄陽僑立雍州，并立僑郡縣。宋文帝元嘉二十六年，割荊州之襄陽、南陽、新野、順陽、隨五郡為雍州，而僑郡縣猶寄寓在諸郡界。孝武大明中，又分實土郡縣以為僑郡縣境。徐志雍州有北上洛、北京兆、義陽三郡。北上洛，晉孝武立，領上洛、北商、酆陽、陽亭、北拒陽五縣。北京兆領北藍田、霸城、山北三縣。並云景平中立。義陽，云晉安帝立，領平氏、襄鄉二縣。酆陽、陽亭、北拒陽，並云安帝立，餘縣不注置立。今並無此三郡。今領郡十七，縣六十。戶三萬八千九百七十五，口十六萬七千四百六十七。去京都水四千四百，陸二千一百。
襄陽公相，魏武帝平荊州，分南郡編以北及南陽之山都立，屬荊州。魚豢云，魏文帝立。永初郡國、何志並有宜城、〈漢舊縣，屬南郡。〉鄀、上黃縣，〈並別見。〉徐志無。領縣三。戶四千二十四，口一萬六千四百九十六。
南陽太守，秦立，屬荊州。永初郡國有比陽、魯陽、赭陽、西鄂、犨、葉、雉、博望八縣。〈並漢舊縣。〉何志無犨、雉。徐志無比陽、魯陽、赭陽、西鄂、博望，而有葉，餘並同。孝武大明元年，省葉縣。領縣七。戶四千七百二十七，口三萬八千一百三十二。去州三百六十。去京都水四千四百。
新野太守，何志晉惠帝分南陽立。永初郡國、何志有棘陽、〈別見。〉蔡陽、鄧縣。〈並漢舊縣。〉徐無。孝武大明元年，省蔡陽。今領縣五。戶四千二百三十五，口一萬四千七百九十三。去州一百八十。去京都水四千五百八十。
順陽太守，魏分南陽立曰南鄉，晉武帝更名。成帝咸康四年，復立南鄉，後復舊。永初郡國及何志有朝陽、武當、酇、陰、汎陽、筑、〈並別見。〉析、〈前漢屬弘農，後漢屬南陽。〉脩陽〈唯見永初郡國。〉凡八縣。徐志唯增朝陽。朝陽，孝武大明元年省。領縣七。戶四千一百六十三，口二萬三千一百六十三。
京兆太守，故秦內史，漢高帝元年，屬塞國，二年，更為渭南郡，九年罷，復為內史。武帝建元六年，分為右內史，太初元年，更為京兆尹，魏改為京兆郡。初僑立，寄治襄陽。朱序沒氐。孝武太元十一年復立。大明土斷，割襄陽西界為實土。雍州僑郡先屬府，武帝永初元年屬州。永初郡國有藍田、〈漢舊縣。〉鄭、池陽、〈並別見。〉南霸城、〈本霸陵，漢舊縣。太康地志曰，霸城何志魏□。〉新康五縣。何志無新康而有新豐。徐無。孝武大明元年，省京兆之盧氏、藍田、霸城縣。盧氏當是何志後所立，二漢屬弘農，晉太康地志屬上洛。新康疑是晉末所立。領縣三。戶二千三百七，口九千二百二十三。
始平太守，晉武帝泰始二年，分京兆、扶風立。後分京兆、扶風僑立，治襄陽。今治武當。永初郡國唯有始平、平陽、清水〈別見。〉三縣。何志有槐里、〈別見。〉宋寧、宋嘉〈何志新立。〉三縣，而清水、始平與永初郡國同。領縣四。戶二千七百九十七，口五千五百十二。
扶風太守，故秦內史。高帝元年，屬雍國，二年，更為中地郡，九年罷。後為內史。武帝建元六年，分為右內史，太初元年更名為右扶風。僑立，治襄陽，今治筑口。永初郡國及何志唯有郿、魏昌縣，[32]〈魏昌，魏立，屬中山。〉孝武大明元年省魏昌。領縣三。戶二千一百五十七，口七千二百九十。
南上洛太守，永初郡國、何志雍州並有南上洛郡，寄治魏興，今梁州之上洛是也。此上洛蓋是何志以後僑立耳。今治臼。何、徐志雍州南上洛，晉武帝立，北上洛云晉孝武立，非也。徐有南北陽亭、陽安縣，不注置立。今領縣二。戶一百四十四，口四百七十七。
河南太守，故秦三川郡，漢高帝更名。光武都雒陽，建武十五年，改曰河南尹。[33]僑立，始治襄陽，孝武大明中，分沔北為境。永初郡國及何志並又有陽城、緱氏縣，〈漢舊名，並屬河南。〉徐無此二縣，而有僑洛陽。〈漢舊名。〉陽城縣，孝武大明元年省。洛陽，當是何志後立。領縣五。戶三千五百四十一，口一萬三千四百七十。去州陸三十五。
廣平太守，〈別見。〉江左僑立，治襄陽，今為實土。永初郡國及何志並又有易陽、曲周、邯鄲，〈並見在。〉無酇、比陽。徐無復邯鄲縣。易陽、曲周，孝武大明元年省。邯鄲應是土斷省。領縣四。戶二千六百二十七，口六千二百九十三。
義成太守，晉孝武立，治襄陽，今治均。永初郡國又有下蔡、平阿縣，〈二縣前漢屬沛，後漢屬九江，晉太康地志屬淮南。〉何同。孝武大明元年省下蔡，始亦流寓立也。平阿當是何志後省。領縣二。戶一千五百二十一，口五千一百一。
馮翊太守，故秦內史，高帝元年，屬塞國，二年，更名為河上郡，[34]九年罷，復為內史。武帝建元六年，分為左內史，太初元年，更名。三輔流民出襄陽，文帝元嘉六年立，則何志應有而無。治襄陽。今治鄀。[35]領縣三。〈疑〉[36]戶二千七十八，口五千三百二十一。
南天水太守，〈天水郡別見。〉徐志本西戎流寓。今治巖州。永初郡國、何志並無，當是何志後所立。又有冀縣，〈漢舊名。〉孝武大明元年省。領縣四。戶六百八十七，口三千一百二十二。
建昌太守，孝建元年，刺史朱脩之免軍戶為永興、安寧二縣，立建昌郡，又立永寧為昌國郡，並寄治襄陽。昌國後省。徐志，建昌又有永寧縣，今無。領縣二。戶七百三十二，口四千二百六十四。
華山太守，胡人流寓，孝武大明元年立。今治大隄。領縣三。戶一千三百九十九，口五千三百四十二。
華山令，與郡俱立
北河南太守，晉孝武太元十年立北河南郡，後省。永初郡國、何、徐志並無。明帝泰始末復立。寄治宛中。領縣八。
弘農太守，漢武帝元鼎四年立。[38]宋明帝末立，寄治五壟。領縣三。