晉世甯，四海平，普天安樂永大寧。
四海安，天下歡，樂治興隆舞杯盤。
舞柸槃，何翩翩，舉坐飜覆壽萬年。
天與日，終與一，左回右轉不相失。
箏笛悲，酒舞疲，心中慷慨可健兒。
樽酒甘，絲竹清，願令諸君醉復醒。
醉復醒，時合同，四坐歡樂皆言工。
絲竹音，可不聽，亦舞此槃左右輕。
自相當，合坐歡樂人命長。
人命長，當結友，千秋萬歲皆老壽。
右《柸槃舞歌行》。