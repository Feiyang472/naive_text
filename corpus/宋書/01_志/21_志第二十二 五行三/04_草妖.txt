漢獻帝建安二十五春正月，魏武帝在洛陽，將起建始殿，伐濯龍祠樹而血出；又掘徙棃，根傷亦血出。帝惡之，遂寢疾，是月崩。蓋草妖，又赤祥也。是歲，魏文帝黃初元年也。
吳孫亮五鳳元年六月，交趾稗草化為稻。昔三苗將亡，五穀變種。此草妖也。其後亮廢。
蜀劉禪景耀五年，宮中大樹無故自折。譙周憂之，無所與之言，乃書柱曰：「眾而大，其之會，具而授，若何復。」言曹者眾也；魏者大也；眾而大，天下其當會也；具而授，如何復有立者乎。蜀果亡，如周言。此草妖也。
吳孫晧天璽元年，吳郡臨平湖自漢末穢塞，是時一夕忽開除無草。長老相傳，此湖塞，天下亂，此湖開，天下平。吳尋亡，而九服為一。
吳孫晧天紀三年八月，建業有鬼目菜生工黃狗家，依緣棗樹，長丈餘，莖廣四寸，厚三分。又有蕒菜生工吳平家，高四尺，如枇杷形，上圓徑一尺八寸，下莖廣五寸，[4]兩邊生葉緣色。東觀案圖，名鬼目作芝草，蕒菜作平慮。遂以狗為侍芝郎，平為平慮郎，皆銀印青綬。干寶曰：「明年晉平吳，王濬止船，正得平渚，姓名顯然，指事之徵也。黃狗者，吳以土運承漢，故初有黃龍之瑞，及其季年，而有鬼目之妖，託黃狗之家，黃稱不改，而貴賤大殊。天道精微之應也。」
晉惠帝元康二年春，巴西郡界竹生花，紫色，結實如麥，外皮青，中赤白，味甘。
元康九年六月庚子，有桑生東宮西廂，日長尺餘；甲辰，枯死。此與殷太戊同妖。太子不能悟，故至廢戮也。班固稱「野木生朝而暴長，小人將暴居大臣之位，危亡國家，象朝將為墟也」。是後孫秀、張林尋用事，遂至大亂。
晉惠帝永康元年四月丁巳，立皇孫臧為皇太孫。五月甲子，就東宮。桑又生於西廂。明年，趙倫篡位，鴆殺臧。此與愍懷同妖也。
永康元年四月，壯武國有桑化為柏。是月，張華遇害。
晉孝懷帝永嘉三年冬，項縣桑樹有聲如解材，民謂之桑林哭。案劉向說，桑者喪也，又為哭聲，不祥之甚。是時京師虛弱，胡寇交逼，司馬越無衞上國之心，四年冬，委而南出，至五年春，薨于此城，石勒邀其眾，圍而射之，王公以下至庶人，死者十餘萬人，又剖越棺焚其尸。是敗也，中原無所請命，洛京尋沒。桑哭之應也。
永嘉六年五月，無錫縣有四株茱萸樹，相樛而生，狀若連理。先是，郭景純筮延陵偃鼠，遇臨之益，曰：「後當復有妖樹生，若瑞而非，辛螫之木也。儻有此，東南數百里必有作逆者。」其後徐馥作亂。此草妖也，郭以為木不曲直。
永嘉六年七月，豫章郡有樟樹久枯，是月忽更榮茂。與昌邑枯社復生同占。懷帝不終其祚，元帝由支族興之應也。
晉明帝太寧元年九月，會稽剡縣木生如人面。是後王敦稱兵作逆，禍敗無成。漢哀、靈之世，並有此妖，而人貌備具，故其禍亦大。今此但人面而已，故其變亦輕。
晉成帝咸和六年五月癸亥，曲阿有柳樹倒地六載，是月忽復起生。咸和九年五月甲戌，吳雄家有死榆樹，是日因風雨起生。與漢上林斷柳起生同象。初，康帝為吳王，于時雖改封琅邪，而猶食吳郡為邑。是帝越正體饗國之象也。曲阿先亦吳地，象見吳邑雄舍，又天意也。
晉哀帝興寧三年五月癸卯，盧陵西昌縣脩明家有死栗樹，是日忽起生。時孝武年四歲，而簡文居蕃，四海宅心。及得位垂統，則祚隆孝武。識者竊曰西昌脩明之祥，帝諱實應之矣。是與漢宣帝頗同象也。
晉海西太和元年，涼州楊樹生松。天戒若曰，松不改柯易葉，楊者柔脆之木，此永久之業，將集危亡之地。是後張天錫降氐。
晉孝武太元十四年六月，建寧同樂縣枯木斷折，忽然自立相屬。京房易傳曰：「棄正作淫，厥妖木斷自屬。妃后有專，木仆反立。」是時治道方僻，多失其正。其後張夫人專寵，及帝崩，兆庶歸咎張氏焉。
晉安帝元興三年，荊、江二界生竹實如麥。
晉安帝義熙二年九月，揚州營揚武將軍營士陳蓋家有苦蕒菜，[5]莖高四尺六寸，廣三尺二寸。此殆與吳終同象也。
義熙中，宮城上御道左右皆生蒺蔾。草妖也。蒺蔾有刺，不可踐而行，生宮牆及馳道，天戒若曰，人君拱默不能聽政，雖居宸極，猶若空宮，雖有御道，未嘗馳騁，皆生蒺蔾若空廢也。
義熙八年，太社生薰樹于壇側。薰於文尚黑，宋水德將王之符也。