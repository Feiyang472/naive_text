魏明帝太和二年五月，大旱。元年以來，崇廣宮府之應也。又是春，晉宣帝南禽孟達，置二郡；張郃西破諸葛亮，斃馬謖。亢陽自大，又其應也。京房易傳曰：「欲德不用，茲謂張。厥災荒。其旱陰雲不雨，變而赤煙四際。眾出過時，茲謂廣。其旱不生。上下皆蔽，茲謂隔。其旱天赤三月，時有雹殺飛禽。上緣求妃，茲謂僭。其旱三月大溫亡雲。君高臺府，茲謂犯。陰侵陽。其旱萬物根死，數有火災。庶位踰節，茲謂僭。其旱澤物枯，為火所傷。」
太和五年三月，自去冬十月至此月不雨，辛巳，大雩。是春，諸葛亮寇天水，晉宣王距卻之，亢陽動眾。又是時三隅分據，眾出多過時也。春秋說曰：「傷二穀，謂之不雨。」
魏齊王正始元年二月，自去冬十二月至此月不雨。去歲正月，明帝崩。二月，曹爽白嗣主，轉晉宣王為太傅，外示尊崇，內實欲令事先由己。是時宣王功蓋魏朝，欲德不用之應也。
魏高貴鄉公甘露三年正月，自去秋至此月旱。時晉文王圍諸葛誕，眾出過時之應也。初，壽春秋夏常雨潦，常淹城，而此旱踰年，城陷乃大雨。咸以為天亡。
吳孫亮五鳳二年，大旱，民饑。是歲閏月，魏將文欽以淮南眾數萬口來奔；孫峻又破魏將曹珍于高亭。三月，朱異襲安豐，不克。七月，城廣陵、東海二郡。十二月，以馮朝為監軍使者，督徐州諸軍，軍士怨叛。此亢陽自大，勞民失眾之罰也。其役彌歲，故旱亦竟年。
吳孫晧寶鼎元年春夏旱。是時晧遷都武昌，勞民動眾之應也。
晉武帝泰始七年五月閏月，旱，大雩。是春，孫晧出華里，大司馬望帥眾次于淮北。四月，北地胡寇金城西平，涼州刺史牽弘出戰，敗沒。
泰始八年五月，旱。是時帝納荀勗邪說，留賈充不復西鎮，而任愷稍疏，上下皆蔽之應也。又李憙、魯芝、李胤等並在散職，近欲德不用之謂也。
泰始九年，自正月旱，至于六月，祈宗廟社稷山川，癸未雨。去年九月，吳西陵督步闡據城來降，遣羊祜統楊肇等眾八萬救迎闡。十二月，陸抗大破肇軍，攻闡滅之。
泰始十年四月，旱。去年秋冬，采擇卿校諸葛沖等女，是春五十餘人入殿簡選。又取小將吏女數十人，母子號哭於宮中，聲聞于外，行人悲酸。是殆積陰生陽之應也。
晉武帝咸寧二年五月，旱，大雩，及社稷山川。至六月，乃澍雨。
晉武帝太康二年，自去冬旱，至此春平吳，亢陽動眾自大之應也。
太康三年四月，旱。乙酉，詔司空齊王攸與尚書、廷尉、河南尹錄訊繫囚，事從蠲宥。
太康五年六月，旱。此年正月，天陰，解而復合。劉毅上疏曰：「必有阿黨之臣，姦以事君者，當誅而不赦也。」帝不答。是時荀勗、馮紞僭作威福，亂朝尤甚。
太康六年三月，青、涼、幽、冀郡國旱。
太康六年六月，濟陰、武陵旱，傷麥。
太康七年夏，郡國十三旱。
太康八年四月，冀州旱。
太康九年夏，郡國三十三旱。
太康九年六月，扶風、始平、京兆、安定旱，傷麥。
太康十年二月，旱。
晉武帝太熙元年二月，旱。自太康以後，雖正人滿朝，不被親仗；而賈充、荀勗、楊駿、馮紞等，迭居要重。所以無年不旱者，欲德不用，上下皆蔽，庶位踰節之罰也。
晉惠帝元康元年七月，雍州大旱，殞霜疾疫。關中飢，米斛萬錢。
元康七年七月，秦雍二州大旱。故其年氐羌反叛，雍州刺史解系敗績。是年正月，周處、盧播等復敗，關西震亂。交兵彌歲，至是飢疫荐臻，戎、晉並困，朝廷不能振，詔聽相賣鬻。
元康七年九月，郡國五旱。
晉惠帝永寧元年，自夏及秋，青、徐、幽、并四州旱。是年春，三王討趙王倫，六旬之中，大小數十戰，死者十餘萬人。十二月，郡國十二又旱。
晉懷帝永嘉三年五月，大旱。襄平縣梁水淡淵竭，河、洛、江、漢皆可涉。是年三月，司馬越歸京都，遣兵入宮，收中書令繆播等九人殺之。此僭踰之罰也。又四方諸侯，多懷無君之心，劉淵、石勒、王彌、李雄之徒，賊害民命，流血成泥，又其應也。
永嘉五年，自去冬旱至此春。去歲十二月，司馬越棄京都，以大眾南出，多將王公朝士，及以行臺自隨，斥黜禁衞，代以國人。宮省蕭然，無復君臣之節矣。
晉陽秋云：「愍帝在西京，旱傷荐臻。」無注記年月也。
晉愍帝建武元年六月，揚州旱。去年十二月，淳于伯寃死，其年即旱，而太興元年六月又旱。干寶曰「殺伯之後旱三年」是也。案前漢殺孝婦則旱，後漢有囚亦旱，見謝見理，並獲雨澍，此其類也。班固曰：「刑罰妄加，羣陰不附，則陽氣勝，故其罰恒暘。」建武元年四月，麴允等悉眾禦寇。五月，祖逖攻譙。其冬，周訪討杜曾。又眾出之應也。
晉元帝太興四年五月，旱。是時王敦強僭之釁漸著。又去歲蔡豹、祖逖等，並有征役。
晉元帝永昌元年，大旱。是年三月，王敦有石頭之變，二宮陵辱，大臣誅死。僭踰無上，故旱尤甚也。
永昌元年閏十一月，京都大旱，川谷並竭。
晉明帝太寧三年，自春不雨，至于六月。去年秋，滅王敦，亢陽動眾自大之應也。
晉成帝咸和元年秋，旱。是時庾太后臨朝稱制，羣臣奏事稱「皇太后陛下」。此婦人專王事，言不從而僭踰之罰也。與漢鄧太后同事。
咸和二年夏，旱。
咸和五年五月，旱。去年殄蘇峻之黨，此春又討郭默滅之。亢陽動眾之應也。
咸和六年四月，旱。去年八月，石勒遣郭敬寇襄陽，南中郎將周撫奔武昌。十月，李雄使李壽寇建平，建平太守楊謙奔宜都。此正月，劉徵略婁縣，於是起眾警備。
咸和八年七月，旱。
咸和九年，自四月不雨，至于八月。
晉成帝咸康元年六月，旱。是時成帝沖弱，不親萬機，內外之政，委之將相。此僭踰之罰，故連歲旱也。至四年，王導固讓太傅，復子明辟，是後不旱，殆其應也。時天下普旱，會稽餘姚特甚，米斗直五百，民有相鬻。
咸康二年三月，旱。
咸康三年六月，旱。
晉康帝建元元年五月，旱。是時宰相專政，方伯擅重兵，又與咸康初同事也。
晉穆帝永和元年五月，旱。有司奏依董仲舒術，徙市開水門，遣謁者祭太社。是時帝在繈抱，褚太后臨朝如明穆太后故事。
永和五年七月，不雨，至于十月。是年二月，征北將軍褚裒遣軍伐沛，納其民以歸。六月，又遣西中郎將陳逵進據壽陽，自以舟師二萬至于下邳，喪其前驅而還，逵亦退。
永和六年閏月，旱。是春，桓溫以大眾出夏口，上疏欲以舟軍北伐，朝廷駭之。蕭敬文盜涪，西蠻校尉采壽敗績。
晉穆帝升平三年十二月，大旱。此冬十月，北中郎將郄曇帥萬餘人出高平，經略河、兗；又遣將軍諸葛悠以舟軍入河，敗績。西中郎將謝萬次下蔡，眾潰而歸。
升平四年十二月，大旱。
晉哀帝隆和元年夏，旱。是時桓溫強恣，權制朝廷，僭踰之罰也。又去年慕容恪圍冀州刺史呂護，桓溫出次宛陵，范汪、袁真並北伐，眾出過時也。
晉海西太和四年十二月，涼州春旱至夏。
晉簡文帝咸安二年十月，大旱民飢。是時嗣主幼沖，桓溫陵僭。
晉孝武帝寧康元年二月，旱。是時桓溫入覲高平陵，闔朝致拜，踰僭之應也。
寧康三年冬，旱。先是，氐賊破梁、益州，刺史揚亮、周仲孫奔退。明年，威遠將軍桓石虔擊姚萇墊江，破之，退至五城。益州刺史竺瑤帥眾戍巴東。
晉孝武帝太元四年六月，大旱。去歲，氐賊圍南中郎將朱序於襄陽，又圍揚威將軍戴遁於彭城。桓嗣以江州之眾次鄀援序，北府發三州民配何謙救遁。是春，襄陽、順陽、魏興城皆沒。賊遂略淮南，向廣陵。征虜將軍謝石率水軍次涂中。兗州刺史謝玄督諸將破之。
太元八年六月，旱。夏初，桓沖征襄陽，遣冠軍將軍桓石虔進據樊城。朝廷又遣宣城內史胡彬次峽石為沖聲勢也。
太元十年七月，旱饑。初八年，破苻堅；九年，諸將略地，有事徐、豫；楊亮、趙統攻討巴、沔。是年正月，謝安又出鎮廣陵，使子琰進次彭城。
太元十三年六月，旱。去歲，北府遣戍胡陸，荊州經略河南。是年，郭銓置戍野王，又遣軍破黃淮。
太元十五年七月，旱。是春，丁零略兗、豫，鮮卑寇河上。朱序、桓不才等北至太行，東至滑臺，踰時攻討，又戍石門。
太元十七年秋，旱，至冬。是時茹千秋為驃騎諮議，竊弄主相威福；又丘尼乳母親黨及婢僕之子，階緣近習，臨民領眾。又在所多上春竟囚，不以其辜，建康獄吏枉暴尤甚。此僭踰不從，寃濫之罰也。
晉安帝隆安四年五月，旱。去冬桓玄迫殺殷仲堪，而朝廷即授以荊州之任；司馬元顯又諷百僚悉使敬己。此皆陵僭之罰也。
隆安五年夏秋，大旱，十二月不雨。去年夏，孫恩入會稽，殺內史謝琰；此年夏，略吳，又殺內史袁山松。軍旅東討，眾出過時。
晉安帝元興元年七月，大饑，九月十月不雨。是年正月，司馬元顯以大眾將討桓玄，既而玄至，殺元顯。五月，又遣東征孫恩餘黨，十月，北討劉軌。
元興二年六月，不雨，冬，又旱。是時桓玄奢僭，十二月，遂篡位。
元興三年八月，不雨。是時王旅四伐，西夏未平。
晉安帝義熙六年九月，不雨。是時王師北討廣固，疆理三州。
義熙八年十月，不雨。是秋，王師西討劉毅；分遣伐蜀。
義熙十年九月，旱，十二月，又旱。井瀆多竭。
宋文帝元嘉二年夏，旱。
元嘉四年秋，京都旱。
元嘉八年五月，揚州諸郡旱。
元嘉十九年、二十年，南兗、豫州旱。
元嘉二十七年八月，不雨，至二十八年三月。時索虜南寇。
孝武帝大明七年、八年，東諸郡大旱，民飢死者十六七。先是江左以來，制度多闕，孝武帝立明堂，造五輅。是時大發徒眾，南巡校獵，盛自矜大，故致旱災。
後廢帝元徽元年八月，京都旱。