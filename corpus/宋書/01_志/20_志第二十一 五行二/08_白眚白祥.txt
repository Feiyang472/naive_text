晉武帝太康十年，洛陽宮西宜秋里石生地中，始高三尺，如香鑪形，後如傴人，盤薄不可掘。案劉向說，此白眚也。明年，宮車晏駕，王室始騷，卒以亂亡。京房易傳曰：「石立如人，庶人為天下雄。」此近之矣。
晉成帝咸康初，地生毛，近白眚也。孫盛以為民勞之異。是後胡滅而中原向化，將相皆甘心焉。於是方鎮屢革，邊戍仍遷，皆擁帶部曲，動有萬數，其間征伐徵賦，役無寧歲，天下擾動，民以疲怨。
咸康三年六月，地生毛。
晉孝武太元二年五月，京都地生毛。至四年而氐賊攻襄陽，圍彭城，向廣陵，征戍仍出，兵連不解。
太元十四年四月，京都地生毛。是時苻堅滅後，經略多事。
太元十七年四月，地生毛。
晉安帝隆安四年四月乙未，地生毛，或白或黑。
晉安帝元興三年五月，江陵地生毛。是後江陵見襲，交戰者數矣。
晉安帝義熙三年三月，地生白毛。
義熙十年三月，地生白毛。明年，王旅西討司馬休之。又明年，北掃關、洛。
魏明帝青龍三年正月乙亥，隕石于壽光。按左氏傳，隕石，星也。劉歆說曰：「庶民，惟星隕於宋者，象宋襄公將得諸侯而不終也。」秦始皇時有隕石。班固以為石陰類，又白祥，臣將危君。是後司馬氏得政。
晉武帝太康五年五月丁巳，隕石于溫及河陽各二。
太康六年正月，隕石于溫三。
晉成帝咸和八年五月，星隕于肥鄉一。
咸和九年正月，隕石于涼州。
吳孫亮五鳳二年五月，陽羨縣離里山大石自立。按京房易傳曰：「庶士為天子之祥也。」其說曰：「石立於山，同姓。平地，異姓。」干寶以為孫晧承廢故之家得位，其應也。或曰孫休見立之祥也。
晉惠帝元康五年十二月，有石生于宜年里。
晉惠帝永康元年，襄陽郡上言得鳴石，撞之，聲聞七八里。
晉惠帝太安元年，丹陽湖熟縣夏架湖有大石浮二百步而登岸。民驚譟相告曰：「石來！」干寶曰：「尋有石冰入建業。」
晉武帝泰始八年五月，蜀地雨白毛。此白祥也。是時益州刺史皇甫晏冒暑伐汶山胡，從事何旅固諫，不從。牙門張弘等因眾之怨，誣晏謀逆，害之。京房易傳曰：「前樂後憂，厥妖天雨羽。」又曰：「邪人進，賢人逃，天雨毛。」其易妖曰：「天雨毛羽，貴人出走。」三占皆應也。
晉惠帝永寧元年，齊王冏舉義軍。軍中有小兒出於襄城繁昌縣，年八歲，髮體悉白，頗能卜。於洪範，則白祥也。
晉車騎大將軍東嬴王騰自幷州遷鎮鄴，[9]行次真定。時久積雪，而當門前方數尺獨消釋，騰怪而掘之，得玉馬高尺許，口齒缺。騰以馬者國姓，上送之以為瑞。然論者皆云馬而無齒，則不得食，妖祥之兆，衰亡之徵。案占，此白祥也。是後騰為汲桑所殺，而晉室遂亡。
宋文帝元嘉中，徐湛之為丹陽尹。夜西門內有氣如練，西南指，長數十丈。又白光覆屋，良久而轉駃乃消。此白祥也。
前廢帝景和元年，鄧琬在尋陽，種紫花皆白，白眚也。