魏齊王嘉平初，東郡有譌言云，白馬河出妖馬，夜過官牧邊嗚呼，眾馬皆應。明日見其迹，大如斛，行數里，還入河。楚王彪本封白馬，兗州刺史令狐愚以彪有智勇，及聞此言，遂與王淩謀共立之。遣人謂曰：「天下事未可知，願王自愛。」彪答曰：「知厚意。」事泄，淩、愚被誅，[1]彪賜死。此言不從之罰也。詩云：「民之譌言，寧莫之懲。」
劉禪嗣位，譙周引晉穆侯、漢靈帝命子事譏之曰：「先主諱備，其訓具也。後主諱禪，其訓授也。若言劉已具矣，當授與人，甚於穆侯、靈帝之祥也。」蜀果亡，此言之不從也。
劉備卒，劉禪即位，未葬，亦未踰月，而改元為建興。此言之不從也。習鑿齒曰：「禮，國君即位踰年而後改元者，緣臣子之心，不忍一年而有二君也。今可謂亟而不知禮矣。君子是以知蜀之不能東遷也。」後又降晉。吳孫亮、晉惠帝、宋元凶亦然。亮不終其位，惠帝號令非己，元凶尋誅。言不從也。
魏太和中，姜維歸蜀，失其母。魏人使其母手書呼維令反，并送當歸以譬之。維報書曰：「良田百頃，不計一畝。但見遠志，無有當歸。」維卒不免。
魏明帝景初元年，有司奏帝為烈祖，與太祖、高祖並為不毀之廟。從之。按宗廟之制，祖宗之號，皆身沒名成，乃正其禮。故雖功赫天壤，德邁前王，未有豫定之典。此蓋言之不從，失之甚者也。後二年而宮車晏駕，於是統微政逸。
吳孫休世，烏程民有得困疾，及差，能以響言者，言於此而聞於彼。自其所聽之，不覺其聲之大也；自遠聽之，如人對言，不覺聲之自遠來也。聲之所往，隨其所向，遠者不過十數里。其鄰人有責息於外，歷年不還。乃假之使為責讓，懼以禍福，負物者以為鬼神，即傾倒畀之。其人亦不自知所以然也。言不從之咎也。
魏世起安世殿，晉武帝後居之。安世，武帝字也。
晉武帝每延羣臣，多說平生常事，未嘗及經國遠圖。此言之不從也。何曾謂子遵曰：「國家無貽厥之謀，及身而已，後嗣其殆乎，此子孫之憂也。」自永熙後，王室漸亂。永嘉中，天下大壞。及何綏以非辜被誅，皆如曾言。
趙王倫廢惠帝於金墉城，改號金墉為永安宮。帝尋復位而倫誅。
晉惠帝永興元年，詔廢太子覃還為清河王，立成都王穎為皇太弟，猶加侍中，大都督，領丞相，備九錫，封二十郡，如魏王故事。案周禮，傳國以胤不以勳，故雖公旦之聖，不易成王之嗣。所以遠絕覬覦，永壹宗祧。後代遵履，改之則亂。今擬非其實，僭差已甚。且既為國副，則不應復開封土，兼領庶職。此言之不從，進退乖爽。故帝既播越，穎亦不終，是其咎也。後猶不悟，又立懷帝為皇太弟。懷終流弒，不永厥祚，又其應也。語曰：「變古易常，不亂則亡。」此之謂乎。
晉惠帝太安中，周玘於陽羨起宅，始成，而邊戶有聲如人嘆咤者。玘亡後，家誅滅。此近言不從也。
晉元帝太興四年，吳郡民訛言有大蟲在紵中及樗樹上，嚙人即死。晉陵民又言曰，見一老女子居市，被髮從肆人乞飲，自言：「天帝令我從水門出，而我誤由蟲門。若還，天帝必殺我。如何？」於是百姓共相恐動，云死者已十數也。西及京都，諸家有樗紵者，伐去之。無幾自止。
晉元帝永昌元年，寧州刺史王遜遣子澄入質，將渝、濮雜夷數百人。京邑民忽訛言寧州人大食人家小兒，親有見其蒸煮滿釜甑中者。又云失兒皆有主名，婦人尋道，拊心而哭。於是百姓各禁錄小兒，不得出門。尋又言已得食人之主，官當大航頭大杖考竟。而日有四五百人晨聚航頭，以待觀行刑。朝廷之士相問者，皆曰信然，或言郡縣文書已上。王澄大懼，檢測之，事了無形，民家亦未嘗有失小兒者，然後知其訛言也。此二事，干寶云「未之能論」。
永昌二年，大將軍王敦下據姑孰。百姓訛言行蟲病，食人大孔，數日入腹，入腹則死。治之有方，當得白犬膽以為藥。自淮、泗遂及京都，數日之間，百姓驚擾，人人皆自云已得蟲病。又云，始在外時，當燒鐵以灼之。於是翕然被燒灼者十七八矣。而白犬暴貴，至相請奪，其價十倍。或有自云能行燒鐵者，賃灼百姓，日得五六萬，憊而後已。四五日漸靜。說曰，夫裸蟲人類，而人為之主，今云蟲食人，言本同臭類而相殘賊也。自下而上，斯其逆也。必入腹者，言害由中不由外也。犬有守禦之性，白者金色，而膽用武之主也。帝王之運，五霸會於戌，戌主用兵。金者晉行，火燒鐵以治疾者，言必去其類而來，火與金合德，共治蟲害也。案中興之際，大將軍本以腹心受伊、呂之任，而元帝末年，遂攻京邑，明帝諒闇，又有異謀。是以下逆上，腹心內爛也。及錢鳳、沈充等逆兵四合，而為王師所挫，踰月而不能濟。北中郎將劉遐及淮陵內史蘇峻率淮、泗之眾以救朝廷，故其謠言首作於淮、泗也。朝廷卒以弱制強，罪人授首，是用白犬膽可救之效也。
晉海西時，庾晞四五年中，喜為挽歌，自搖大鈴為唱，使左右齊和。又燕會，輒令倡妓作新安人歌儛離別之辭，其聲悲切。時人怪之，後亦果敗。[2]
晉海西公太和以來，大家婦女，緩鬢傾髻，以為盛飾。用髮既多，不恒戴。乃先作假髻，施於木上，呼曰「假頭」。人欲借，名曰「借頭」。遂布天下。自此以來，人士多離事故，或亡失頭首，或以草木為之。假頭之言，此其先兆也。
晉孝武太元中，立內殿名曰清暑，少時而崩。時人曰，「清暑」者，反言楚聲也。果有哀楚之聲。有人曰：「非此之謂，豈可極言乎。讖云，代晉者楚，其在茲乎？」及桓玄篡逆，自號曰楚。
太元中，小兒以兩鐵相打於土中，名曰「鬭族」。後王國寶、王孝伯一姓之中，自相攻擊也。
桓玄出鎮南州，立齋名曰蟠龍。後劉毅居此齋。蟠龍，毅小字也。
桓玄初改年為大亨，遐邇讙言曰：「二月了。」故義謀以仲春發也。玄篡立，又改年為建始，以與趙王倫同，又易為永始。永始，復是王莽受封之年也。始徙司馬道子于安成，晉主遜位，出永安宮，封晉主為平固王，琅邪王德文為石陽公，並使住尋陽城。識者皆以為言不從之妖也。厥咎僭。
晉興，何曾薄太官御膳，自取私食，子劭又過之，而王愷又過劭。王愷、羊琇之疇，盛致聲色，窮珍極麗。至元康中，夸恣成俗，轉相高尚，石崇之侈，遂兼王、何而儷人主矣。崇既誅死，天下尋亦淪喪。僭踰之咎也。