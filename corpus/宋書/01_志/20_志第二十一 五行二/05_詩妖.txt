魏明帝太和中，京師歌兜鈴曹子，其唱曰：「其奈汝曹何。此詩妖也。其後曹爽見誅，曹氏遂廢。
魏明帝景初中，童謠曰：「阿公阿公駕馬車，不意阿公東渡河。阿公東還當奈何！」及宣王平遼東，歸至白屋，當還鎮長安。會帝疾篤，急召之。乃乘追鋒車東渡河，終翦魏室，如童謠之言也。
魏齊王嘉平中，有謠曰：「白馬素覊西南馳，其誰乘者朱虎騎。」朱虎者，楚王彪小字也。王淩、令狐愚聞此謠，謀立彪。事發，淩等伏誅，彪賜死。
吳孫亮初，童謠曰：「吁汝恪，何若若，蘆葦單衣篾鈎絡，於何相求成子閣。」成子閣者，反語石子堈也。鈎落，釣帶也。及諸葛恪死，果以葦席裹身，篾束其要，投之石子堈。後聽恪故吏收歛，求之此堈云。
孫亮初，公安有白鼉鳴。童謠曰：「白鼉鳴，龜背平，南郡城中可長生，守死不去義無成。」南郡城可長生者，有急，易以逃也。明年，諸葛恪敗，弟融鎮公安，亦見襲。融刮金印龜，服之而死。鼉有鱗介，甲兵之象。又白兵祥也。
孫休永安二年，將守質子羣聚嬉戲，有異小子忽來，言曰：「三公鋤，司馬如。」又曰：「我非人，熒惑星也。」言畢上升，仰視若曳一匹練，有頃沒。干寶曰，後四年而蜀亡，六年而魏廢，二十一年而吳平，於是九服歸晉。魏與吳、蜀，並為戰國，「三公鋤，司馬如」之謂也。
孫晧初，童謠曰：「寧飲建業水，不食武昌魚；寧還建業死，不止武昌居。」晧尋遷都武昌，民泝流供給，咸怨毒焉。
孫晧遣使者祭石印山下妖祠。使者因以丹書巖曰：「楚九州渚，吳九州都。揚州士，作天子。四世治，太平矣。」[3]晧聞之，意益張，曰：「從大皇帝至朕四世，太平之主，非朕復誰？」恣虐踰甚，尋以降亡。近詩妖也。
孫晧天紀中，童謠曰：「阿童復阿童，銜刀游渡江。不畏岸上虎，但畏水中龍。」晉武帝聞之，加王濬龍驤將軍。及征吳，江西眾軍無過者，而王濬先定秣陵。
晉武帝太康後，江南童謠曰：「局縮肉，數橫目，中國當敗吳當復。」又曰：「宮門柱，且莫朽，吳當復，在三十年後。」又曰：「雞鳴不拊翼，吳復不用力。」于時吳人皆謂在孫氏子孫，故竊發亂者相繼。按橫目者「四」字，自吳亡至晉元帝興，幾四十年，皆如童謠之言。元帝懦而少斷，局縮肉，直斥之也。干寶云「不知所斥」，諱之也。
太康末，京、洛始為「折楊柳」之歌，其曲始有兵革苦辛之詞，終以禽獲斬截之事。是時三楊貴盛而族滅，太后廢黜而幽死。
晉惠帝永熙中，河內溫縣有人如狂，造書曰：「光光文長，大戟為牆。毒藥雖行，戟還自傷。」又曰：「兩火沒地，哀哉秋蘭。歸形街郵，路人為歎。」及楊駿居內府，以戟為衞，死時，又為戟所害。楊太后被廢，賈后絕其膳，八日而崩，葬街郵亭北，百姓哀之。兩火，武帝諱；蘭，楊后字也。
永熙中，童謠曰：「二月末，三月初，荊筆楊版行詔書，宮中大馬幾作驢。」楊駿初專權，楚王尋用事，故言「荊筆楊版」也。二人不誅，則君臣禮悖，故云「幾作驢」。
晉惠帝元康中，京、洛童謠曰：「南風起，吹白沙，遙望魯國何嵯峨，千歲髑髏生齒牙。」又曰：「城東馬子莫嚨哅，比至三月纏汝鬃。」南風，賈后字也。白，晉行也。沙門，太子小名也。魯，賈謐國也。言賈后將與謐為亂，以危太子；而趙王因釁咀嚼豪賢，以成篡奪也。是時愍懷頗失眾望，卒以廢黜，不得其死。
元康中，天下商農通著大鄣日，童謠曰：「屠蘇鄣日覆兩耳，當見瞎兒作天子。」及趙王篡位，其目實眇焉。趙王倫既篡，洛中童謠曰：「虎從北來鼻頭汗，龍從南來登城看，水從西來何灌灌。」數月而齊王、成都、河間義兵同會誅倫。按成都西蕃而在鄴，故曰「虎從北來」；齊東蕃而在許，故曰「龍從南來」；河間水區而在關中，故曰「水從西來」。齊留輔政，居宮西，有無君之心，故言「登城看」也。
晉惠帝太安中，童謠曰：「五馬游度江，一馬化為龍。」後中原大亂，宗蕃多絕，唯琅邪、汝南、西陽、南頓、彭城同至江表，而元帝嗣晉矣。
司馬越還洛，有童謠曰：「洛中大鼠長尺二，若不蚤去大狗至。」及苟晞將破汲桑，[4]又謠曰：「元超兄弟大落度，上桑打椹為苟作。」由是越惡晞，奪其兗州，隙難遂構。
晉愍帝建興中，江南歌謠曰：「訇如白阬破，合集持作甒。揚州破換敗，吳興覆瓿甊。」按白者晉行，阬器有口，屬甕，瓦質剛，亦金之類也。「訇如白阬破」者，言二都傾覆，王室大壞也。「合集持作甒」者，言元皇帝鳩集遺餘，以主社稷，未能克復中原，偏王江南，故其喻小也。及石頭之事，六軍大潰，兵人抄掠京邑，爰及二宮。其後三年，錢鳳復攻京邑，阻水而守，相持月餘日，焚燒城邑，井堙木刊矣。鳳等敗退，沈充將其黨還吳興，官軍踵之，蹈藉郡縣。充父子授首，黨與誅者以百數。所謂「揚州破換敗，吳興覆瓿甊」。瓿甊，瓦器，又小於甒也。
晉明帝太寧初，童謠歌曰：「惻力惻力，放馬山側。[5]大馬死，小馬餓，高山崩，石自破。」及明帝崩，成帝幼，為蘇峻所逼，遷于石頭，御饍不足。「高山崩」，言峻尋死；「石」，峻弟蘇石也，峻死後，石據石頭，尋為諸公所破也。
晉成帝之末，民間謠曰：「礚礚何隆隆，駕車入梓宮。」少日而宮車晏駕。
晉成帝咸康二年十二月，河北謠語曰：「麥入土，殺石虎。」後如謠言。
庾亮初出鎮武昌，出石頭，百姓於岸上歌曰：「庾公上武昌，翩翩如飛鳥。庾公還揚州，白馬牽旒旐。」又曰：「庾公初上時，翩翩如飛烏。庾公還揚州，白馬牽流蘇。」後連徵不入，及薨，還都葬。
庾羲在吳郡，[6]吳中童謠曰：「寧食下湖荇，不食上湖蓴。庾吳沒命喪，復殺王領軍。」無幾而庾羲、王洽相繼亡。
晉穆帝升平中，童子輩忽歌於道曰「阿子聞」，曲終輒云「阿子汝聞不」。無幾而穆帝崩，太后哭曰：「阿子汝聞不？」
升平末，民間忽作廉歌。有扈謙者聞之，曰：「廉者臨也。歌云『白門廉，宮廷廉』，內外悉臨，國家其大諱乎？」少時而穆帝晏駕。
晉哀帝隆和初，童兒歌曰：「升平不滿斗，隆和那得久！桓公入石頭，陛下徒跣走。」帝聞而惡之，復改年曰興寧。民復歌曰：「雖復改興寧，亦復無聊生。」哀帝尋崩，升平五年，穆帝崩。不滿斗，不至十年也。
晉海西公太和中，民歌曰：「青青御路楊，白馬紫游韁。汝非皇太子，那得甘露漿。」白者金行；馬者國族；紫為奪正之色，明以紫間朱也。海西公尋廢，三子非海西子，並死，縊以馬韁死之。明日，南方獻甘露。
太和末，童謠云：「犁牛耕御路，白門種小麥。」及海西被廢，處吳，民犁耕其門前，以種小麥，如謠言。
晉海西公生皇子，百姓歌云：「鳳皇生一雛，天下莫不喜。本言是馬駒，今定成龍子。」其歌甚美，其旨甚微。海西公不男，使左右向龍與內侍接，生子以為己子。
桓石民為荊州，鎮上明，民忽歌曰「黃曇子」。曲終又曰：「黃曇英，揚州大佛來上明。」頃之而石民死，王忱為荊州。「黃曇子」乃是王忱之字也。忱小字佛大，是「大佛來上明」也。
太元末，京口謠曰：「黃雌雞，莫作雄父啼。一旦去毛衣，衣被拉颯拪。」尋王恭起兵誅王國寶，旋為劉牢之所敗也。
司馬道子於東府造土山，名曰靈秀山。無幾而孫恩作亂，再踐會稽。會稽，道子所封。靈秀，恩之字也。
庾楷鎮歷陽，民歌曰：「重羅犁，重羅犁，使君南上無還時。」後楷南奔桓玄，為玄所誅。
殷仲堪在荊州，童謠曰：「芒籠目，繩縛腹。殷當敗，桓當復。」無幾而仲堪敗，桓玄有荊州。
王恭鎮京口，舉兵誅王國寶，百姓謠云：「昔年食白飯，今年食麥䴸。天公誅讁汝，教汝捻嚨喉。嚨喉喝復喝，京口敗復敗。」「昔年食白飯」，言得志也。「今年食麥䴸」，䴸，粗穢，其精已去，明將敗也，天公將加譴讁而誅之也。「捻嚨喉」，氣不通，死之祥也。「敗復敗」，丁寧之辭也。恭尋死，京都大行咳疾，而喉並喝焉。
王恭在京口，民間忽云：「黃頭小人欲作賊，阿公在城下，指縛得。」又云：「黃頭小人欲作亂，賴得金刀作蕃扞。」「黃」字上，「恭」字頭也。「小人」，「恭」字下也。尋如謠者言焉。
晉安帝隆安中，民忽作懊惱歌，其曲中有「草生可擥結，女兒可擥抱」之言。桓玄既篡居天位，義旗以三月二日掃定京都，玄之宮女及逆黨之家子女伎妾，悉為軍賞。東及甌、越，北流淮、泗，皆人有所獲焉。時則草可結，事則女可抱，信矣。
桓玄既篡，童謠曰：「草生及馬腹，烏啄桓玄目。」及玄敗走至江陵，五月中誅，如其期焉。
桓玄時，民謠語云：「征鐘落地桓迸走。」征鐘，至穢之服，桓，四體之下稱。玄自下居上，猶征鐘之厠歌謠，下體之詠民口也。而云「落地」，墜地之祥，迸走之言，其驗明矣。
司馬元顯時，民謠詩云：「當有十一口，當為兵所傷。木亘當北度，走入浩浩鄉。」又云：「金刀既以刻，娓娓金城中。」此詩云襄陽道人竺曇林所作，多所道，行於世。孟顗釋之曰，「十一口」者，玄字象也。「木亘」，桓也。桓氏當悉走入關、洛，故云「浩浩鄉」也。「金刀」，劉也。倡義諸公，皆多姓劉。「娓娓」，美盛貌也。
桓玄得志，童謠曰：「長干巷，巷長干。今年殺郎君，明年斬諸桓。」及玄走而諸桓悉誅焉。郎君，司馬元顯也。
晉安帝義熙初，童謠曰：「官家養蘆化成荻，蘆生不止自成積。」其時官養盧龍，寵以金紫，奉以名州，養之已極，而不能懷我好音，舉兵內伐，遂成讎敵也。「蘆生不止自成積」，及盧龍作亂，時人追思童謠，惡其有成積之言。識者曰：「芟夷蘊崇之，又行火焉，是草之窮也。伐斫以成積，又以為薪，亦蘆荻之終也。其盛既極，亦將芟夷而為積焉。」龍既窮其兵勢，盛其舟艦，卒以滅亡，僵屍如積焉。
盧龍據有廣州，民間謠云：「蘆生漫漫竟天半。」後擁有上流數州之地，內逼京輦，應「天半」之言。
義熙三年中，小兒相逢於道，輒舉其兩手曰「盧健健」，次曰「鬭嘆，鬭嘆」，末復曰「翁年老，翁年老」。當時莫知所謂。其後盧龍內逼，舟艦蓋川，「健健」之謂也。既至查浦，屢剋期欲與官鬭，「鬭嘆」之應也。「翁年老」，羣公有期頤之慶，知妖逆之徒，自然消殄也。其時復有謠言曰：「盧橙橙，逐水流，東風忽如起，那得入石頭。」盧龍果敗，不得入石頭。
昔溫嶠令郭景純卜己與庾亮吉凶。景純云「元吉」。」嶠語亮：「景純每筮，當是不敢盡言。吾等與國家同安危而曰元吉，事有成也。」於是協同討滅王敦。[7]
苻堅中，童謠曰：「阿堅連牽三十年，後若欲敗時，當在江湖邊。」後堅敗於淝水，在偽位凡三十年。
苻堅中，謠語云：「河水清復清，苻詔死新城。」[8]堅為姚萇所殺，死於新城。
苻堅中，歌云：「魚羊田斗當滅秦。」「魚羊」，鮮也。「田斗」，卑也。堅自號秦，言滅之者鮮卑也。其羣臣諫堅，令盡誅鮮卑。堅不從。及淮南敗還，為慕容沖所攻，亡奔姚萇，身死國滅。