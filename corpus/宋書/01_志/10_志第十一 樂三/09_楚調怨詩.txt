《明月》　東阿王詞〈七解〉
明月照高樓，流光正裴回。上有愁思婦，悲歎有餘哀。〈一解〉
借問歎者誰？自雲客子妻。夫行踰十載，賤妾常獨棲。〈二解〉
念君過於渴，思君劇於飢。君為高山栢，妾為濁水泥。〈三解〉
北風行蕭蕭，烈烈入吾耳。心中念故人，淚墮不能止。〈四解〉
沈浮各異路，會合當何諧？願作東北風，吹我入君懷。〈五解〉
君懷常不開，賤妾當何依。恩情中道絕，流止任東西。〈六解〉
我欲竟此曲，此曲悲且長。今日樂相樂，別後莫相忘！〈七解〉