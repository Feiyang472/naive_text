宗慤字元幹，南陽人也。叔父炳，高尚不仕。慤年少時，炳問其志，慤曰：「願乘長風破萬里浪。」炳曰：「汝不富貴，即破我家矣。」[7]兄泌娶妻，始入門，夜被劫，慤年十四，挺身拒賊，賊十餘人皆披散，不得入室。時天下無事，士人並以文義為業，炳素高節，諸子羣從皆好學，而慤獨任氣好武，故不為鄉曲所稱。
江夏王義恭為征北將軍、南兗州刺史，慤隨鎮廣陵。時從兄綺為征北府主簿，綺嘗入直，而給吏牛泰與綺妾私通，慤殺泰，綺壯其意，不責也。[8]
元嘉二十二年，伐林邑，慤自奮請行。義恭舉慤有膽勇，乃除振武將軍，為安西參軍蕭景憲軍副，隨交州刺史檀和之圍區粟城。林邑遣將范毗沙達來救區粟，和之遣偏軍拒之，為賊所敗。又遣慤，慤乃分軍為數道，偃旗潛進，討破之，拔區粟，入象浦。林邑王范陽邁傾國來拒，以具裝被象，前後無際，士卒不能當。慤曰：「吾聞師子威服百獸。」乃製其形，與象相禦，象果驚奔，眾因潰散，遂克林邑。[9]收其異寶雜物，不可勝計。慤一無所取，衣櫛蕭然。文帝甚嘉之。
後為隨郡太守，雍州蠻屢為寇，建威將軍沈慶之率慤及柳元景等諸將，分道攻之，羣蠻大潰。又南新郡蠻帥田彥生率部曲反叛，焚燒郡城，屯據白楊山，元景攻之未能下，慤率其所領先登，眾軍隨之，羣蠻由是畏服。
三十年，孝武伐元凶，以慤為南中郎諮議參軍，領中兵。孝武即位，以為左衞將軍，封洮陽侯，功次柳元景。孝建中，累遷豫州刺史，監五州諸軍事。先是，鄉人庾業，家甚富豪，方丈之膳，以待賓客，而慤至，設以菜葅粟飯，謂客曰：「宗軍人，慣噉粗食。」慤致飽而去。至是業為慤長史，帶梁郡，慤待之甚厚，不以前事為嫌。
大明三年，竟陵王誕據廣陵反，慤表求赴討，乘驛詣都，面受節度，上停輿慰勉，慤聳躍數十，左右顧盻，上壯之。及行，隸車騎大將軍沈慶之。初，誕誑其眾云：「宗慤助我。」及慤至，躍馬繞城呼曰：「我宗慤也。」事平，入為左衞將軍。五年，從獵墮馬，脚折不堪朝直，以為光祿大夫，加金紫。慤有佳牛堪進御，官買不肯賣，坐免官。明年，復職。廢帝即位，為寧蠻校尉、雍州刺史，加都督。卒，贈征西將軍，諡曰肅侯。泰始二年，詔以慤配食孝武廟。子羅雲，卒，子元寶嗣。