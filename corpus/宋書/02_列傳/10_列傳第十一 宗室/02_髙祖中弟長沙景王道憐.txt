長沙景王道憐，[1]髙祖中弟也。初爲國子學生。謝琰爲徐州，命爲從事史。髙祖克京城，進平京邑，道憐常留家侍慰太后。桓玄走，大將軍武陵王遵承制，除員外散騎侍郎。
尋遷建威將軍、南彭城内史。時北靑州刺史劉該反，引索虜爲援，淸河、陽平二郡太守孫全聚衆應之。義熙元年，索虜托跋開遣偽豫州刺史索度眞、大將軍斛斯蘭寇徐州，攻相縣，執鉅鹿太守賀申，進圍寧朔將軍羊穆之於彭城，穆之告急，道憐率衆救之。軍次陵柵，斬全。進至彭城，眞、蘭退走。道憐率寧遠將軍孟龍符、龍驤將軍孔隆及穆之等追，[2]眞、蘭走奔相城，又追躡至光水溝，斬劉該，虜衆見殺及赴水死略盡。
髙祖鎭京口，進道憐號龍驤將軍，又領堂邑太守，戍石頭。明年，加使持節、監征蜀諸軍事，率冠軍將軍劉敬宣等伐譙縱，而文處茂、温祚據險不得進，故不果行。以義勳封新興縣五等侯。四年，代諸葛長民爲并州刺史、義昌太守，將軍、内史如故，猶戍石頭。
時鮮卑侵逼，自彭城以南，民皆保聚，山陽、淮陰諸戍，並不復立。道憐請據彭城，以漸修創，朝議以彭城縣遠，使鎭山陽。進號征虜將軍、督淮北軍郡事、北東海太守，并州刺史、義昌太守如故。以破索度眞功，封新渝縣男，[3]食邑五百戸。從髙祖征廣固，常爲軍鋒。及城陷，慕容超將親兵突圍走，道憐所部獲之。加使持節，進號左將軍。七年，解并州，加北徐州刺史，移鎭彭城。
八年，髙祖伐劉毅，徴爲都督兗靑二州晉陵京口淮南諸郡軍事、兗靑州刺史，[4]持節、將軍、太守如故，還鎭京口。九年，甲仗五十人入殿。以廣固功，改封竟陵縣公，食邑千戸。減先封戸邑之半，以賜次子義宗。十年，[5]進號中軍將軍，加散騎常侍，給鼓吹一部。明年討司馬休之，道憐監留府事，甲仗百人入殿。江陵平，以爲都督荊湘益秦寧梁雍七州諸軍事、驃騎將軍、開府儀同三司、領護南蠻校尉、荊州刺史，[6]持節、常侍如故。北府文武悉配之。道憐素無才能，言音甚楚，舉止施爲，多諸鄙拙。髙祖雖遣將軍佐輔之，而貪縱過甚，畜聚財貨，常若不足，去鎭之日，府庫爲之空虚。
髙祖平定三秦，方思外略，徴道憐還爲侍中、都督徐兗靑三州揚州之晉陵諸軍事、守尚書令、徐兗二州刺史，持節、將軍如故。元熙元年，解尚書令，進位司空，出鎭京口。髙祖受命，進位太尉，封長沙王，食邑五千戸，持節、侍中、都督、刺史如故。永初二年朝正，入住殿省。先是，廬陵王義眞爲揚州刺史，太后謂上曰：「道憐汝布衣兄弟，故宜爲揚州。」上曰：「寄奴於道憐豈有所惜。揚州根本所寄，事務至多，非道憐所了。」太后曰：「道憐年出五十，豈當不如汝十歳兒邪？」上曰：「車士雖爲刺史，事無大小，悉由寄奴。道憐年長，不親其事，於聽望不足。」太后乃無言。車士，義眞小字也。
三年春，髙祖不豫，加班劍三十人。時道憐入朝，留司馬陸仲元居守，刁逵子彌爲亡命，率數十人入京城，仲元撃斬之。先是，府史陳㹠告彌有異謀，至是賜錢二十萬，除縣令。五月，宮車晏駕，道憐疾患不堪臨喪。六月，薨，年五十五。追贈太傅，持節、侍中、都督、刺史如故。祭禮依晉太宰安平王故事，鸞輅九旒，黃屋左纛，轀輬，挽歌二部，前後部羽葆、鼓吹，虎賁班劍百人。
太祖元嘉九年，詔曰：「古者明王經國，司勳有典，平章以馭德刑，班瑞以疇功烈，銘徽庸於鼎彝，配祫祀於淸廟。是以從饗先王，義存商誥，祭於大蒸，禮著周典。自漢迄晉，世崇其文，王猷既昭，幽顯咸秩。先皇經緯天地，撥亂受終，駿命爰集，光宅區宇，雖聖明淵運，三靈允協，抑亦股肱翼亮之勤，祈父宣力之効。故使持節、侍中、都督南徐兗二州揚州之晉陵京口諸軍事、太傅、南徐兗二州刺史長沙景王，故侍中、大司馬臨川烈武王，故司徒南康文宣公穆之，侍中、衞將軍、開府儀同三司、録尚書事、揚州刺史華容縣開國公弘，使持節、散騎常侍、都督江州豫州西陽新蔡晉熙四郡軍事、征南大將軍、開府儀同三司、江州刺史永脩縣開國公道濟，[7]故左將軍、靑州刺史龍陽縣開國侯鎭惡，[8]或履道廣流，秉德沖邈，或雅量髙劭，風鑒明遠，或識唯知正，才略開邁，咸文德以熙帝載，武功以隆景業，固以侔蹤姬旦，方[車+丸]伊、邵者矣。朕以寡德，纂戎鴻緒，毎惟道勳，思遵令典，而大常未銘，從祀尚闕，鑒寐欽屬，永言深懷。便宜敬是前式，憲茲嘉禮，勒功天府，配祭廟庭，俾示徽章，垂美長世，茂績遠猷，永傳不朽。」
道憐六子：義欣、義慶、義融、義宗、義賓、義綦。
道憐子 義欣
義欣嗣，爲員外散騎侍郎，不拜。歴中領軍，征虜將軍、靑州刺史、魏郡太守，將軍如故，戍石頭。元嘉元年，進號後將軍，加散騎常侍。三年，以本號爲南兗州刺史。七年，到彦之率大衆入河，義欣進彭城，爲衆軍聲援。彦之退敗，靑、齊搔擾，將佐慮寇大至，勸義欣委鎭還都，義欣堅志不動。遷使持節、監豫司雍并四州諸軍事、豫州刺史，[9]將軍如故。給鼓吹一部。鎭壽陽。
於時土境荒毀，人民彫散，城郭頽敗，盜賊公行。義欣綱維補緝，隨宜經理，劫盜所經，立討誅之制。境内畏服，道不拾遺，城府庫藏，並皆完實，遂爲盛藩強鎭。時淮西、江北長吏，悉敍勞人武夫，多無政術。義欣陳之曰：「江淮左右，土瘠民疎，頃年以來，荐饑相襲，百城彫弊，於今爲甚。綏牧之宜，必俟良吏。勞人武夫，不經政術，統内官長，多非才授。東南殷實，猶或簡能，況賓接荒垂，而可輯柔頓闕。[10]願勑選部，必使任得其人，庶得不勞而治。」芍陂良田萬餘頃，堤堨久壞，秋夏常苦旱。義欣遣諮議參軍殷肅循行修理。有舊溝引渒水入陂，不治積久，樹木榛塞。肅伐木開榛，水得通注，旱患由是得除。十年，進號鎭軍將軍，進監爲都督。十一年夏，入朝，太祖厚加恩禮。十六年，薨，時年三十六。追贈散騎常侍、征西將軍、開府儀同三司，持節、都督、刺史如故。諡曰成王。
子悼王瑾字彦瑜，官至太子屯騎校尉，三十年，爲元凶所殺。世祖即位，追贈散騎常侍。子粲早夭，粲弟纂字元績嗣，官至歩兵校尉。順帝昇明三年薨，會齊受禪，國除。
瑾弟祗字彦期，大明中爲中書郎。太宰江夏王義恭領中書監，服親不得相臨，表求解職。世祖詔曰：「昔二王兩謝，倶至崇禮，自今三臺五省，悉同此例。」太宗初，爲南兗州刺史、都官尚書，謀應晉安王子勛爲逆，伏誅。
祗弟楷，祕書郎，爲元凶所殺，追贈通直郎。
楷弟瞻，晉安太守，與子勛同逆，伏誅。
瞻弟韞字彦文，歩兵校尉，宣城太守。子勛爲亂，大衆屯據鵲尾，攻逼宣城。於時四方牧守，莫不同逆，唯韞棄郡赴朝廷，太宗嘉其誠，以爲黃門郎，太子中庶子，侍中，加荊、湘州，南兗州刺史，呉興太守。侍中，領左軍將軍。又改領驍騎將軍，撫軍將軍，雍州刺史。侍中，領右衞將軍。改領左衞將軍、散騎常侍、中領軍。昇明元年，謀反伏誅。[11]韞人才凡鄙，以有宣城之勳，特爲太宗所寵。在湘州及雍州，使善畫者圖其出行鹵簿羽儀，常自披玩。嘗以此圖示征西將軍蔡興宗，興宗戲之，陽若不解畫者，指韞形像問曰：「此何人而在轝上？」韞曰：「此正是我。」其庸鄙如此。
韞弟弼，武昌太守，亦與子勛同逆，伏誅。
弟鑒，員外散騎侍郎，蚤卒。
鑑弟勰字彦龢，侍中，呉興太守，後廢帝元徽元年卒。
勰弟顥字彦明，侍中、左衞將軍，冠軍將軍、呉興太守，未拜，元徽四年卒，追贈右將軍。
顥弟述，東陽太守，黃門郎，與從弟秉同逆，事敗走白山，追禽伏誅。
義欣弟義慶，出繼臨川烈武王道規。
道憐子 義融
義慶弟義融，永初元年，封桂陽縣侯，食邑千戸。凡王子爲侯者，食邑皆千戸。義融歴侍中，左衞將軍，[12]領太子中庶子，五兵尚書，領軍。有質榦，善於用短楯。元嘉十八年，卒，追贈車騎將軍，諡曰恭侯。
子孝侯覬嗣，官至太子翊軍校尉，爲元凶所殺。世祖即位，追贈散騎常侍。無子，弟襲以子晃繼封。昇明二年，與員外散騎侍郎安成戢仁祖、荒人王武連、羽林副彭元儁等謀反，國除。
襲字茂德，太子舍人，安成太守。晉安王子勛爲逆，襲據郡距之，子勛遣軍攻圍不能下。太宗嘉之，以爲郢州刺史，封建陵縣侯，食邑五百戸。建陵縣屬蒼梧郡，以道遠，改封臨澧縣侯。泰始六年，卒於中護軍。追贈護軍將軍，加散騎常侍，諡曰忠侯。襲亦庸鄙，在郢州，暑月露㡓上聽事，綱紀正伏閤，怪之，訪問，乃知是襲。[13]子旻嗣，昇明二年，改封東昌縣侯，與兄晃倶伏誅。
襲弟彪，祕書郎，弟寔，太子舍人，並蚤卒。寔弟爽，海陵太守。
道憐子 義宗
義融弟義宗，幼爲髙祖所愛，字曰伯奴，賜爵新渝縣男。永初元年，進爵爲侯，歴黃門侍郎，太子左衞率。元嘉八年，坐門生杜德靈放橫打人，還第内藏，義宗隱蔽之，免官。德靈雅有姿色，爲義宗所愛寵，本會稽郡吏。謝方明爲郡，方明子惠連愛幸之，爲之賦詩十餘首，乘流遵歸渚篇是也。又爲侍中、太子詹事，加散騎常侍、征虜將軍、南兗州刺史。二十一年，卒，追贈散騎常侍、平北將軍，諡曰惠侯。愛士樂施，兼好文籍，世以此稱之。
子懷侯玠嗣，琅邪、秦郡太守。爲元凶所殺，追贈散騎常侍。無子，弟秉以子承繼封。
秉字彦節，初爲著作郎，歴羽林監，越騎校尉，中書、黃門侍郎。太宗泰始初，爲侍中，頻徙左衞將軍，丹陽尹，太子詹事，吏部尚書。時宗室雖多，材能甚寡。秉少自砥束，甚得朝野之譽，故爲太宗所委。五年，出爲前將軍、淮南宣城二郡太守，不拜，還復本任。復爲侍中，守祕書監，領太子詹事。未拜，遷使持節、都督南徐徐兗豫靑冀六州諸軍事、後將軍、南徐州刺史，加散騎常侍。後廢帝即位，改都督郢州豫州之西陽司州之義陽二郡諸軍事、郢州刺史，持節、常侍如故。未拜，留爲尚書左僕射，參選。元徽元年，領吏部，加兵五百人。尋領衞尉，辭不拜。桂陽王休範爲逆，中領軍劉勔出守石頭，秉權兼領軍將軍，所給加兵，自隨入殿。二年，加散騎常侍、丹陽尹，解吏部。封當陽縣侯，食邑千戸。與齊王、袁粲、褚淵分日入直決機事。四年，遷中書令，加撫軍將軍，常侍、尹如故。順帝即位，轉尚書令、中領軍，將軍如故。
時齊王輔政，四海屬心，秉知鼎命有在，密懷異圖。袁粲鎭石頭，不識天命，沈攸之舉兵反，齊王入屯朝堂，粲潛與秉及諸大將黃回等謀欲作亂。本期夜會石頭，旦乃舉兵。秉素恇怯騷動，擾不自安，再餔後，便自丹陽郡車載婦女，盡室奔石頭，部曲數百，赫奕滿道。既至見粲，粲驚曰：「何遽便來，事今敗矣。」秉曰：「今得見公，萬死亦何恨。」從弟中領軍韞，直在省内，與直閤將軍卜伯興謀，其夜共攻齊王。會秉去事覺，齊王夜使驍騎將軍王敬則收韞。韞已戒嚴，敬則率壯士直前，韞左右皆披靡，因殺之，伯興亦伏誅。粲敗，秉踰城出走，於頟檐湖見擒，[14]與二子承、俁並死。秉時年四十五。秉妻蕭氏，思話女也。元徽中，朝廷危殆，妻常懼禍敗，毎謂秉曰：「君富貴已足，故應爲兒子作計。年垂五十，殘生何足吝邪。」秉不能從。
秉弟謨，奉朝請。
謨弟遐字彦道，亦奉朝請、員外散騎侍郎。與嫡母殷養女雲敷私通，殷毎禁之。殷暴病卒，未大殮，口鼻流血，疑遐潛加毒害，爲有司所糾。世祖徙之始安郡。永光中得還。太宗世，歴黃門侍郎，都官尚書，呉郡太守。兄秉既死，齊王遣誅之。遐人才甚凡，自諱名，常對賓客曰：「孝武無道，枉我殺母。」其頑騃若此。秉當權，遐累求方伯，秉曰：「我在，用汝作州，於聽望不足。」遐曰：「富貴時則云不可相關，從坐之日，爲得免不？」至是果死焉。
道憐子 義賓
義宗弟義賓，元嘉二年，封新野縣侯。六年，以新野荒敝，改封興安縣侯。黃門郎，祕書監，左衞將軍，位至輔國將軍、徐州刺史。二十五年，卒，追贈後將軍，諡曰肅侯。
子惠侯綜嗣。卒，子憲嗣。昇明三年，齊受禪，國除。綜弟琨，晉平太守。
道憐子 義綦
義賓弟義綦，元嘉六年，封營道縣侯。凡鄙無識知，毎爲始興王濬兄弟所戲弄。濬嘗謂義綦曰：「陸士衡詩云：『營道無烈心。』其何意苦阿父如此？」義綦曰：「下官初不識，何忽見苦。」其庸塞可笑類若此。歴右衞將軍，湘州刺史。孝建二年，卒，贈平南將軍，諡曰僖侯。
子長猷嗣，官至歩兵校尉。昇平三年，卒，齊受禪，國除。