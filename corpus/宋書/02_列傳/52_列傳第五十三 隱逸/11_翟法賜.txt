翟法賜，尋陽柴桑人也。曾祖湯，湯子莊，莊子矯，並髙尚不仕，逃避徴辟。矯生法賜。
少守家業，立屋於廬山頂，喪親後，便不復還家。不食五穀，以獸皮結草爲衣，雖鄕親中表，莫得見也。州辟主簿，舉秀才，右參軍，[11]著作佐郎，員外散騎侍郎，並不就。後家人至石室尋求，因復遠徙，違避徴聘，遁跡幽深。尋陽太守鄧文子表曰：「奉詔書徴郡民新除著作佐郎南陽翟法賜，補員外散騎侍郎。法賜隱跡廬山，于今四世，栖身幽巖，人罕見者。如當逼以王憲，束以嚴科，馳山獵草，以期禽獲，慮致顛殞，有傷盛化。」乃止。後卒於巖石之間，不知年月。