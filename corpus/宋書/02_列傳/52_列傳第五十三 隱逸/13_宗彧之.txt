宗彧之字叔粲，南陽湼陽人，炳從父弟也。蚤孤，事兄恭謹，家貧好學，雖文義不逮炳，而眞澹過之。州辟主簿，舉秀才，不就。公私餼遺，一無所受。髙祖受禪，徴著作佐郎，不至。元嘉初，大使陸子眞觀采風俗，三詣彧之，毎辭疾不見也。告人曰：「我布衣草萊之人，少長壟畝，何枉軒冕之客。」子眞還，表薦之，徴員外散騎侍郎，又不就。元嘉八年，卒，時年五十。