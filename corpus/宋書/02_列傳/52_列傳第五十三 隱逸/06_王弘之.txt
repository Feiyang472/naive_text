王弘之字方平，琅邪臨沂人，宣訓衞尉鎭之弟也。
少孤貧，爲外祖徴士何准所撫育。從叔獻之及太原王恭，並貴重之。晉安帝隆安中，爲琅邪王中軍參軍，遷司徒主簿。家貧，而性好山水，求爲烏程令，[5]尋以病歸。桓玄輔晉，桓謙以爲衞軍參軍。時琅邪殷仲文還姑孰，祖送傾朝，謙要弘之同行，答曰：「凡祖離送別，必在有情，下官與殷風馬不接，無縁扈從。」謙貴其言。母隨兄鎭之之安成郡，[6]弘之解職同行，荊州刺史桓偉請爲南蠻長史。義熙初，何無忌又請爲右軍司馬。髙祖命爲徐州治中從事史，除員外散騎常侍，並不就。家在會稽上虞。從兄敬弘爲吏部尚書，奏曰：「聖明司契，載德惟新，垂鑑仄微，表揚隱介，默語仰風，荒遐傾首。前員外散騎常侍琅邪王弘之，恬漠丘園，放心居逸。前衞將軍參軍武昌郭希林，素履純潔，嗣徽前武。並撃壤聖朝，未蒙表飾，宜加旌聘，賁于丘園，以彰止遜之美，以祛動求之累。臣愚謂弘之可太子庶子，希林可著作郎。」即徴弘之爲庶子，不就。太祖即位，敬弘爲左僕射，又陳：「弘之髙行表於初筮，苦節彰於暮年，今内外晏然，當修太平之化，宜招空谷，以敦沖退之美。」元嘉四年，徴爲通直散騎常侍，又不就。敬弘嘗解貂裘與之，即着以采藥。
性好釣，上虞江有一處名三石頭，弘之常垂綸於此。經過者不識之，或問：「漁師得魚賣不？」弘之曰：「亦自不得，得亦不賣。」日夕載魚入上虞郭，經親故門，各以一兩頭置門内而去。始寧沃川有佳山水，[7]弘之又依巖築室。謝靈運、顏延之並相欽重，靈運與廬陵王義眞牋曰：「會境既豐山水，是以江左嘉遁，並多居之。但季世慕榮，幽棲者寡，或復才爲時求，弗獲從志。至若王弘之拂衣歸耕，踰歴三紀；孔淳之隱約窮岫，自始迄今；阮萬齡辭事就閑，纂成先業；浙河之外，棲遲山澤，如斯而已。既遠同羲、唐，亦激貪厲競。殿下愛素好古，常若布衣，毎意昔聞，虚想巖穴，若遣一介，[8]有以相存，眞可謂千載盛美也。」
弘之四年卒，時年六十三。顏延之欲爲作誄，書與弘之子曇生曰：「君家髙世之節，有識歸重，豫染豪翰，所應載述。況僕託慕末風，竊以敍德爲事，但恨短筆不足書美。」誄竟不就。
曇生好文義，以謙和見稱。歴顯位，吏部尚書，太常卿。大明末，爲呉興太守。太宗初，四方同逆，戰敗奔會稽，歸降被宥，終於中散大夫。