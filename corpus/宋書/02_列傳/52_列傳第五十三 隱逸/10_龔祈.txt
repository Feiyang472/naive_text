龔祈字孟道，武陵漢壽人也。從祖玄之，父黎民，並不應徴辟。
祈年十四，鄕黨舉爲州迎西曹，不行。謝晦臨州，命爲主簿，彭城王義康舉秀才，除奉朝請，臨川王義慶平西參軍，皆不就。風姿端雅，容止可觀，中書郎范述見而嘆曰：「此荊楚仙人也。」衡陽王義季臨荊州，發教以祈及劉凝之、師覺授不應徴召，辟其三子。祈又徴太子舍人，不起。時或賦詩，言不及世事。元嘉十七年，卒，時年四十二。