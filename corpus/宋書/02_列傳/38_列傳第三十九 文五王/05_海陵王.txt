海陵王休茂，文帝第十四子也。
孝建二年，年十一，封海陵王，食邑二千戶。大明二年，以為使持節、都督雍梁南北秦四州郢州之竟陵隨二郡諸軍事、北中郎將、寧蠻校尉、雍州刺史。進號左將軍，增邑千戶。時司馬庾深之行府事，休茂性急疾，欲自專，深之及主帥每禁之，[21]常懷忿怒。左右張伯超至所親愛，多罪過，主帥常加呵責，伯超懼罪，謂休茂曰：「主帥密疏官罪過，欲以啟聞，如此恐無好。」休茂曰：「為何計？」伯超曰：「唯當殺行事及主帥，且舉兵自衞。此去都數千里，縱大事不成，不失入虜中為王。」休茂從之。夜挾伯超及左右黃靈期、蔡捷世、滕穆之、王寶龍、來承道、彭叔兒、魏公子、陳伯兒、張駟奴、楊興、劉保、余雙等，率夾轂隊，於城內殺典籤楊慶，出金城，殺司馬庾深之、典籤戴雙。集徵兵眾，建牙馳檄，使佐吏上車騎大將軍、開府儀同三司，加黃鉞。侍讀博士荀詵諫爭，見殺。伯超專任軍政，殺害自己。休茂左右曹萬期挺身斫休茂，被創走，見殺。休茂出城行營，諮議參軍沈暢之等率眾閉門拒之，休茂馳還，不得入。義成太守薛繼考為休茂盡力攻城，殺傷甚眾，暢之不能自固，遂得入城，斬暢之及同謀數十人。
其日，參軍尹玄慶起義，攻休茂，生禽之，將出中門斬首，時年十七。母妻皆自殺，同黨悉伏誅。城中撓亂，無相統領。時尚書右僕射劉秀之弟恭之為休茂中兵參軍，眾共推行府州事。繼考以兵脅恭之，使作啟事云立義，自乘驛還都，上以為永嘉王子仁北中郎諮議參軍、河南太守，封冠軍縣侯，食邑四百戶。尋事泄，伏誅。恭之坐繫尚方。以玄慶為射聲校尉。有司奏絕休茂屬籍，貶姓為留，上不許。即葬襄陽。
庾深之字彥靜，新野人也。以事先朝見知。元嘉二十九年，自輔國長史為長沙內史。南郡王義宣為荊、湘二州，加深之寧朔將軍，督湘州七郡。明年，義宣為逆，深之據巴陵拒之。轉休茂司馬。見害之旦，子孫亦死。追贈深之冠軍將軍、雍州刺史，荀詵員外散騎侍郎，曹萬期始平太守。