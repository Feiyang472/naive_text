謝瞻字宣遠，一名檐字通遠，陳郡陽夏人，衞將軍晦第三兄也。年六歲，能屬文，為紫石英讚、果然詩，當時才士，莫不歎異。初為桓偉安西參軍，楚臺祕書郎，瞻幼孤，叔母劉撫養有恩紀，兄弟事之，同於至親。劉弟柳為吳郡，將姊俱行，瞻不能違，解職隨從，為柳建威長史。
尋為高祖鎮軍、琅邪王大司馬參軍，轉主簿，安成相，中書侍郎，宋國中書、黃門侍郎，相國從事中郎。弟晦時為宋臺右衞，權遇已重，於彭城還都迎家，賓客輻輳，門巷填咽。時瞻在家，驚駭謂晦曰：「汝名位未多，而人歸趣乃爾。吾家以素退為業，[1]不願干豫時事，交遊不過親朋，而汝遂勢傾朝野，此豈門戶之福邪？」乃籬隔門庭，[2]曰：「吾不忍見此。」及還彭城，言於高祖曰：「臣本素士，父、祖位不過二千石。弟年始三十，志用凡近，榮冠臺府，位任顯密，福過災生，其應無遠。特乞降黜，以保衰門。」前後屢陳。高祖以瞻為吳興郡，又自陳請，乃為豫章太守。晦或以朝廷密事語瞻，瞻輒向親舊陳說，以為笑戲，以絕其言。晦遂建佐命之功，任寄隆重，瞻愈憂懼。
永初二年，在郡遇疾，不肯自治，幸於不永。晦聞疾奔往，瞻見之，曰：「汝為國大臣，又總戎重，萬里遠出，必生疑謗。」時果有訴告晦反者。瞻疾篤還都，高祖以晦禁旅，不得出宿，使瞻居于晉南郡公主婿羊賁故第，在領軍府東門。瞻曰：「吾有先人弊廬，何為於此！」臨終，遺晦書曰：「吾得啟體幸全，歸骨山足，亦何所多恨。弟思自勉厲，為國為家。」遂卒，時年三十五。
瞻善於文章，辭采之美，與族叔混、族弟靈運相抗。[3]靈運父瑍，無才能，為祕書郎，早年而亡。靈運好臧否人物，混患之，欲加裁折，未有方也，謂瞻曰：「非汝莫能。」乃與晦、曜、弘微等共遊戲，使瞻與靈運共車，靈運登車，[4]便商較人物，瞻謂之曰：「祕書早亡，談者亦互有同異。」靈運默然，言論自此衰止。
弟㬭字宣鏡，幼有殊行。年數歲，所生母郭氏，久嬰痼疾，晨昏溫凊，嘗藥捧膳，[5]不闕一時，勤容戚顏，未嘗暫改，恐僕役營疾懈倦，躬自執勞。母為病畏驚，微踐過甚，[6]一家尊卑，感㬭至性，咸納屨而行，屏氣而語，如此者十餘年。初為州主簿，中軍行參軍，太子舍人，俄遷祕書丞。自以兄居權貴，己蒙超擢，固辭不就。徐羨之請為司空長史，黃門郎。元嘉三年，從坐伏誅，時年三十一。有詔宥其子世平，又早卒，無後。