宗越，南陽葉人也。本河南人，晉亂，徙南陽宛縣，又土斷屬葉。本為南陽次門，安北將軍趙倫之鎮襄陽，襄陽多雜姓，倫之使長史范覬之條次氏族，辨其高卑，覬之點越為役門。[1]
出身補郡吏。父為蠻所殺，殺其父者嘗出郡，越於市中刺殺之，太守夏侯穆嘉其意，擢為隊主。蠻有為寇盜者，常使越討伐，往輒有功。家貧無以市馬，常刀楯步出，單身挺戰，眾莫能當。每一捷，郡將輒賞錢五千，因此得市馬。後被召，出州為隊主。世祖鎮襄陽，以為揚武將軍，領臺隊。元嘉二十四年，啟太祖求復次門，移戶屬冠軍縣，許之。二十七年，隨柳元景北伐，領馬幢，隸柳元怙，有戰功，事在元景傳。還補後軍參軍督護，隨王誕戲之曰：「汝何人，遂得我府四字。」越答曰：「佛貍未死，不憂不得諮議參軍。」誕大笑。
隨元景伐西陽蠻，因值建義，轉南中郎長兼行參軍，新亭有戰功。世祖即位，以為江夏王義恭大司馬行參軍，濟陽太守，尋加龍驤將軍。臧質、魯爽反，越率軍據歷陽。爽遣將軍鄭德玄前據大峴，德玄分遣偏師楊胡興、劉蜀馬步三千，[2]進攻歷陽。越以步騎五百於城西十餘里拒戰，大破斬胡興、蜀等。爽平，又率所領進梁山拒質，質敗走，越戰功居多。因追奔至江陵。時荊州刺史朱脩之未至，越多所誅戮，又逼略南郡王義宣子女，坐免官繫尚方。尋被宥，復本官，追論前功，封筑陽縣子，食邑四百戶。遷西陽王子尚撫軍中兵參軍，將軍如故。大明三年，轉長水校尉。
竟陵王誕據廣陵反，越領馬軍隸沈慶之攻誕。及城陷，世祖使悉殺城內男丁，越受旨行誅，躬臨其事，莫不先加捶撻，或有鞭其面者，欣欣然若有所得，所殺凡數千人。四年，改封始安縣子，戶邑如先。八年，遷新安王子鸞撫軍中兵參軍，加輔國將軍。其年，督司州豫州之汝南新蔡汝陽潁川四郡諸軍事、寧朔將軍、司州刺史，尋領汝南、新蔡二郡太守。
前廢帝景和元年，召為遊擊將軍，直閤。頃之，領南濟陰太守，進爵為侯，增邑二百戶。又加冠軍將軍，改領南東海太守，游擊如故。帝凶暴無道，而越及譚金、童太壹並為之用命，誅戮羣公及何邁等，莫不盡心竭力，故帝憑其爪牙，無所忌憚。賜與越等美女金帛，充牣其家。越等武人，粗強識不及遠，咸一往意氣，[3]皆無復二心。帝將欲南巡，明旦便發，其夕悉聽越等出外宿，太宗因此定亂。明晨，越等並入，上撫接甚厚，越改領南濟陰太守，本官如故。
越等既為廢帝盡力，慮太宗不能容之，上接待雖厚，內並懷懼。上亦不欲使其居中，從容謂之曰：「卿等遭罹暴朝，勤勞日久，[4]苦樂宜更，應得自養之地。兵馬大郡，隨卿等所擇。」越等素已自疑，及聞此旨，皆相顧失色，因謀作難。以告沈攸之，攸之具白太宗，即日收越等下獄死。越時年五十八。
越善立營陣，每數萬人止頓，越自騎馬前行，使軍人隨其後，馬止營合，未嘗參差。及沈攸之代殷孝祖為南討前鋒，時孝祖新死，眾並懼，攸之歎曰：「宗公可惜，故有勝人處。」而御眾嚴酷，好行刑誅，睚眦之間，動用軍法。時王玄謨御下亦少恩，將士為之語曰：「寧作五年徒，不逐王玄謨。玄謨尚可，宗越殺我。」
譚金，荒中傖人也。在荒中時，與薛安都有舊，後出新野，居牛門村。及安都歸國，金常隨征討。自北入崤陝，及巴口建義，恒副安都，排堅陷陣，氣力兼人，平元凶及梁山破臧質，每有戰功。稍至建平王宏中軍參軍事，加建武將軍，尋轉龍驤將軍、南下邳太守，參軍如故。孝建三年，遷屯騎校尉、直閤，領南清河太守。景和元年，前廢帝誅羣公，金等並為之用。帝下詔曰：「屯騎校尉南清河太守譚金、強弩將軍童太壹、車騎中兵參軍沈攸之，誠略沈果，忠幹勇鷙，消蕩氛翳，首制鯨凶，宜裂河山，以酬勳義。金可封平都縣男，太壹宜陽縣男，攸之東興縣男，食邑各三百戶。」金遷驍騎將軍，增邑百戶。太壹，東莞人也。自強弩遷左軍將軍，增邑百戶。金、太壹並與宗越俱死。
越州里劉胡、武念、佼長生、蔡那、曹欣之，並以將帥顯。劉胡事在鄧琬傳。
務念
武念，新野人也。本三五門，出身郡將。蕭思話為雍州，遣土人龐道符統六門田，念為道符隨身隊主。後大府以念有健名，且家富有馬，召出為將。世祖臨雍州，念領隊奉迎。時沔中蠻反，世祖之鎮，緣道討伐，部伍至大堤巖洲，蠻數千人忽至，乘高矢射雨下。念馳赴奮擊，應時摧退，即擢為參軍督護。其後每軍旅，常有戰功。世祖孝建中，為建威將軍、桂陽太守。竟陵王誕反，念以江夏王義恭太宰參軍、龍驤將軍，隸沈慶之攻廣陵城。誕出城走，既而復還，念追之不及，坐免官。復以為冗從僕射，出為龍驤將軍、南陽太守。前廢帝景和中，為右軍將軍，直閤，封開國縣男，食邑三百戶。太宗初即位，四方反叛，遣念乘驛還雍州，綏慰西土，因以為南陽太守。念既至，人情並向之，劉胡遣腹心數騎詐詣念降，於坐縛念，袁顗斬之，送首詣晉安王子勛。念黨袁處珍逃亡至壽陽，為逆黨劉順所得，考楚備至，秉義不移，後得叛奔劉勔，太宗嘉之，以為奉朝請。追贈念冠軍將軍、南陽新野二郡太守，封綏安縣侯，食邑四百戶。泰始四年，綏安縣省，改封邵陵縣。
佼長生
佼長生，廣平人也。出身為縣將，大府以其有膂力，召為府將。朱脩之拒魯秀於峴南，長生有戰功，稍見任使。太宗初，為建安王休仁司徒中兵參軍，加寧朔將軍。南討有功，封遷陵縣侯，食邑八百戶。後為張悅寧遠司馬，寧蠻校尉。泰始五年，卒，追贈征虜將軍、雍州刺史。
蔡那
蔡那，南陽冠軍人也。家素富，而那兄局善接待賓客，客至無少多，皆資給之，以此為郡縣所優異，蠲其調役。那始為建福戍主，漸至大府將佐。太宗初，為建安王休仁司徒中兵參軍，南討。那子弟皆在襄陽，為劉胡所執，胡每戰輒懸之城外，那進戰愈猛。以功封平陽縣侯，食邑五百戶。稍至劉韞撫軍司馬、寧蠻校尉，加寧朔將軍。泰豫元年，以本號為益州刺史、宋寧太守，未拜，卒，追贈輔師將軍，餘如故，諡曰平侯。
曹欣之
曹欣之，新野人也。積勤勞，後廢帝元徽初，為軍主。以平桂陽王休範功，封新市縣子，食邑五百戶。為左軍驍騎將軍，加輔國將軍。元徽四年，以本號為徐州刺史、鍾離太守，進號冠軍將軍。順帝昇明二年，徵為散騎常侍、驍騎將軍。三年，卒。