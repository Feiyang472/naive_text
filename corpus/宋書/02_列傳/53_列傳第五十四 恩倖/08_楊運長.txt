楊運長，宣城懷安人。初為宣城郡吏，太守范曄解吏名。素善射，太宗初為皇子，出運長為射師。性謹慤，為太宗所委信。及即位，親遇甚厚，與佃夫、道隆、李道兒等並執權要，稍至員外散騎侍郎，南平昌太守。泰始七年，出侍東宮。後廢帝即位，與佃夫俱兼通事舍人，加龍驤將軍，轉給事中。以平桂陽王休範功，封南城縣子，食邑八百戶。元徽三年，自安成王車騎中兵參軍，遷後軍將軍，兼舍人如故。
運長質木廉正，治身甚清，不事園宅，不受餉遺，而凡鄙無識知，唯與寒人潘智、徐文盛厚善，動止施為，必與二人量議。文盛為奉朝請，預平桂陽王休範，封廣晉縣男，食邑四百戶。順帝即位，出運長為寧朔將軍、宣城太守，尋去郡還家。沈攸之反，運長有異志，齊王遣驃騎司馬崔文仲討誅之。