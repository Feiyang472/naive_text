范叔孫，吳郡錢唐人也。少而仁厚，周窮濟急。[10]同里范法先父母兄弟七人，同時疫死，唯餘法先，病又危篤，喪尸經月不收。叔孫悉備棺器，親為殯埋。又同里施淵夫疾病，父母死不殯，又同里范苗父子並亡，又同里危敬宗家口六人俱得病，二人喪沒，親隣畏遠，莫敢營視。叔孫並殯葬，躬卹病者，並皆得全。鄉曲貴其義行，莫有呼其名者。世祖孝建初，除竟陵王國中軍將軍，不就。
義興吳國夫，亦有義讓之美。人有竊其稻者，乃引還，為設酒食，以米送之。