劉秀之字道寶，東莞莒人，司徒劉穆之從兄子也。世居京口。祖爽，尚書都官郎，山陰令。父仲道，高祖克京城，以補建武參軍，與孟昶留守，事定，以為餘姚令，卒官。
秀之少孤貧，有志操。十許歲時，與諸兒戲於前渚，忽有大蛇來，勢甚猛，莫不顛沛驚呼，秀之獨不動，眾並異焉。東海何承天雅相知器，以女妻之。兄欽之為朱齡石右軍參軍，隨齡石敗沒，秀之哀戚，不歡宴者十年。景平二年，除駙馬都尉、奉朝請。家貧，求為廣陵郡丞。仍除撫軍江夏王義恭、平北彭城王義康行參軍，出為無錫、陽羨、烏程令，並著能名。
元嘉十六年，遷建康令，除尚書中兵郎，重除建康。性纖密，善糾擿微隱，政甚有聲。吏部尚書沈演之每稱之於太祖。世祖鎮襄陽，以為撫軍錄事參軍、襄陽令。襄陽有六門堰，良田數千頃，堰久決壞，公私廢業。世祖遣秀之修復，雍部由是大豐。改領廣平太守。二十五年，除督梁南北秦三州諸軍事、寧遠將軍、西戎校尉、梁南秦二州刺史。時漢川饑儉，境內騷然，秀之善於為政，躬自儉約。先是漢川悉以絹為貨，秀之限令用錢，百姓至今受其利。
二十七年，大舉北伐，遣輔國將軍楊文德、巴西梓潼二郡太守劉弘宗受秀之節度，[1]震蕩汧、隴。秀之遣建武將軍錫千秋二千人向子午谷南口，府司馬竺宗之三千人向駱谷南口，威遠將軍梁尋千人向斜谷南口。氐賊楊高為寇，秀之討之，斬高兄弟。
元凶弒逆，秀之聞問，即日起兵，求率眾赴襄陽，司空南譙王義宣不許。事寧，遷使持節、督益寧二州諸軍事、寧朔將軍、益州刺史。折留俸祿二百八十萬，付梁州鎮庫，此外蕭然。梁、益二州土境豐富，前後刺史，莫不營聚蓄，[2]多者致萬金。所攜賓僚，並京邑貧士，出為郡縣，皆以苟得自資。秀之為治整肅，以身率下，遠近安悅焉。
南譙王義宣據荊州為逆，遣參軍王曜徵兵於秀之，秀之即日斬曜戒嚴。遣中兵參軍韋山松萬人襲江陵，出峽。竺超民遣將席天生逆之，山松一戰，即梟其首。進至江陵，為魯秀所敗，[3]山松見殺。其年，進號征虜將軍，改督為監，持節、刺史如故。以起義功，封康樂縣侯，食邑六百戶。明年，遷監郢州諸軍事、郢州刺史，將軍如故。未就。
大明元年，徵為右衞將軍。明年，遷丹陽尹。先是，秀之從叔穆之為丹陽，與子弟於廳事上飲宴，秀之亦與焉。廳事柱有一穿，穆之謂子弟及秀之曰：「汝等試以栗遙擲此柱，若能入穿，後必得此郡。」穆之諸子並不能中，唯秀之獨入焉。時賒市百姓物，不還錢，市道嗟怨，秀之以為非宜，陳之甚切，雖納其言，竟不從用。廣陵王誕為逆，秀之入守東城。其年，遷尚書右僕射。四年，改定制令，疑民殺長吏科，議者謂值赦宜加徙送，秀之以為：「律文雖不顯民殺官長之旨，若值赦但止徙送，便與悠悠殺人曾無一異。民敬官長，比之父母，行害之身，雖遇赦，謂宜長付尚方，窮其天命，家口令補兵。」從之。明年，領太子右衞率。
五年，雍州刺史海陵王休茂反，為土人所誅，遣秀之以本官慰勞，分別善惡。事畢還都，出為使持節、散騎常侍、都督雍梁南北秦四州郢州之竟陵隨二郡諸軍事、安北將軍、寧蠻校尉、雍州刺史。上車駕幸新亭視秀之發引，將徵為左僕射，事未行，八年卒，時年六十八。上甚痛惜之，詔曰：「秀之識局明遠，才應通暢，誠著蕃朝，績宣累嶽。往歲逆臣交構，首義萬里，及職司端尹，贊戎兩宮，嘉謀徽譽，實彰朝野。漢南法繁民嗛，屬佇良牧，故暫輟心膂，外弘風規，出未踰朞，德庇西服。詳考古烈，旅觀終始，淳心忠概，無以尚茲。方式亮皇猷，入衞根本，奄至薨逝，震慟于朕心。生榮之典，未窮寵數，哀終之禮，宜盡崇飾。兼履謙守約，封社弗廣，興言悼往，益增痛恨。可贈侍中、司空，持節、都督、刺史、校尉如故，并增封邑為千戶。諡為忠成公。」秀之野率無風采，而心力堅正。上以其莅官清潔，家無餘財，賜錢二十萬，布三百匹。
子景遠嗣，官至前軍將軍。景遠卒，子儁，齊受禪，國除。
秀之弟粹之，晉陵太守。