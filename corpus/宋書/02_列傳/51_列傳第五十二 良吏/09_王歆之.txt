王歆之字叔道，河東人也。曾祖愆期，有名晉世，官至南蠻校尉。祖尋之，光祿大夫。父肇之，豫章公相。
歆之被遇於太祖，歷顯官左民尚書，光祿大夫，卒官。
元嘉九年，豫州刺史長沙王義欣上言：「所統威遠將軍、北譙梁二郡太守關中侯申季歷，自奉職邦畿，于茲五年，信惠並宣，威化兼著，外清姦暴，內輯民黎，役賦均平，閭井齊肅，綏穆初附，招攜荒遠，郊境之外，仰澤懷風，爵賞之授，績能是顯，宜升階秩，以崇奬勸。」進號寧朔將軍。
其後晉壽太守郭啟玄亦有清節，卒官。元嘉二十八年，詔曰：「故綏遠將軍、晉壽太守郭啟玄往銜命虜庭，秉意不屈，受任白水，盡勤靡懈，公奉私餼，纖毫弗納，布衣蔬食，飭躬惟儉，故超授顯邦，以甄廉績。而介誠苦節，終始匪貳，身死之日，妻子凍餒，志操殊俗，良可哀悼。可賜其家穀五百斛。」
時有北地傅僧祐、潁川陳珉、高平張祐，並以吏才見知。僧祐事在臧燾傳。珉為吳令，善發姦伏，境內以為神明。祐祖父湛，晉孝武世，以才學為中書侍郎，光祿勳。祐歷臨安、武康、錢塘令，並著能名，宋世言長吏者，以三人為首。
元嘉中，高平太守潘詞，有清節。子亮為昌慮令，亦著廉名，大明中，為徐州刺史劉道隆所表。
世祖世，吳郡陸法真歷官有清節，嘗為劉秀之安北錄事參軍。泰山羊希與安北諮議參軍孫詵書曰：「足下同僚似有陸錄事者，此生東南名地，又張玄外孫，持身至清，雅有志節。年高官下，秉操不衰，計當日夕相與申意。」太宗初，為南海太守，卒官。
太宗世，琅邪王悅，亦莅官清正見知。悅字少明，晉右將軍羲之曾孫也。父靖之，官至司徒左長史。靖之為劉穆之所厚，就穆之求侍中，如此非一。穆之曰：「卿若不求，久自得也。」遂不果。悅泰始中，為黃門郎，御史中丞。上以其廉介，賜良田五頃。遷尚書吏部郎，侍中，在門下，盡其心力。五年，卒官，追贈太常。初，悅為侍中，檢校御府、太官、太醫諸署，得姦巧甚多。及悅死，眾咸謂諸署詋詛之，上乃收典掌者十餘人，桎梏云送淮陰，密令渡瓜步江，投之中流。