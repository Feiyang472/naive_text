豫章王子尚字孝師，孝武帝第二子也。
孝建三年，年六歲，封西陽王，食邑二千戶。仍都督南徐兗二州諸軍事、北中郎將、南兗州刺史。[3]其年，遷揚州刺史。大明二年，加撫軍將軍。三年，分浙江西立王畿，以浙江東為揚州，命子尚都督揚州江州之鄱陽晉安建安三郡諸軍事、揚州刺史，[4]將軍如故，給鼓吹一部。五年，改封豫章王，戶邑如先，領會稽太守。七年，加使持節，進號車騎將軍。其年，又加散騎常侍，以本號開府儀同三司。時東土大旱，鄞縣多疁田，世祖使子尚上表至鄞縣勸農。又立左學，召生徒，置儒林祭酒一人，學生師敬，位比州治中；文學祭酒一人，比西曹；勸學從事二人，比祭酒從事。前廢帝即位，罷王畿復舊，徵子尚都督揚、南徐二州諸軍事，領尚書令，解督東揚州，餘如故。
初，孝建中，世祖以子尚太子母弟，上甚留心。後新安王子鸞以母幸見愛，子尚之寵稍衰。既長，人才凡劣，凶慝有廢帝風。太宗殞廢帝，稱太皇后令曰：「子尚頑凶極悖，行乖天理。楚玉淫亂縱慝，義絕人經。並可於第賜盡。」子尚時年十六。
楚玉，山陰公主也。廢帝改封為會稽郡長公主，食湯沐邑二千戶，給鼓吹一部，加班劍二十人。未及拜受而廢帝敗。楚玉肆情淫縱，以尚書吏部郎褚淵貌美，請自侍十日，廢帝許之。淵雖承旨而行，以死自固，楚玉不能制也。