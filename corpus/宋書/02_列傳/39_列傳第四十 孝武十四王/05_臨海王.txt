臨海王子頊字孝列，[6]孝武帝第七子也。
大明四年，年五歲，封歷陽王，食邑二千戶。仍為冠軍將軍、吳興太守。五年，改封臨海王，戶邑如先。其年，遷使持節、都督廣交二州湘州之始興始安臨賀三郡諸軍事、征虜將軍、平越中郎將、廣州刺史。未之鎮，徙荊州刺史，將軍如故。八年，進號前將軍。
前廢帝即位，以本號都督荊、湘、雍、益、梁、寧、南北秦八州諸軍事，刺史如故。明帝即位，解督雍州，以為鎮軍將軍、丹陽尹。尋留本任，進督雍州，又進號平西將軍。長史孔道存不受命，舉兵反，以應晉安王子勛。子勛即偽位，進號衞將軍、開府儀同三司。鵲尾奔敗，吳喜、張興世等軍至，子頊賜死，時年十一。葬巴陵。