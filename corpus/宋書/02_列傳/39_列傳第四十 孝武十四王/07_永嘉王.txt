永嘉王子仁字孝和，孝武帝第九子也。
大明五年，年五歲，監雍梁南北秦四州郢州之竟陵隨二郡諸軍事、北中郎將、寧蠻校尉、雍州刺史，封永嘉王，食邑二千戶。仍遷東中郎將、吳郡太守。六年，又遷丹陽尹。七年，兼衞尉。前廢帝即位，加征虜將軍，領衞尉，丹陽尹如故。尋出為左將軍、南兗州刺史。景和元年，遷南徐州刺史，將軍如故。泰始元年，又遷中軍將軍，領太常。未拜，徙護軍將軍。四方平定，以為使持節、都督湘廣交三州諸軍事、平南將軍、湘州刺史。
太宗遣主書趙扶公宣旨於子仁曰：「汝一家門戶不建，幾覆社稷。天未亡宋，景命集我。上流迷愚相扇，四海同惡，若非我修德御天下，三祖基業，一朝墜地，汝輩便應淪於異族之手。我昔兄弟近二十人，零落相繼，存者無幾。唯司徒年長，令德作輔，皇家門戶所憑，唯我與司徒二人而已，尚未能厭百姓姦心，餘諸王亦未堪贊治。我惟有太子一人，司徒世子，年又幼弱，桂陽、巴陵並未有繼體，正賴汝輩兄弟，相倚為強，庶使天下不敢闚覘王室。汝輩始十餘歲，裁知俛仰，當今諸舍細弱，殆不免人輕陵。若非我為主，劉氏不辦今日。汝諸兄弟沖眇，為羣凶所逼誤，遂與百姓還圖骨肉，於汝在心，不得無愧。即日四海就寧，恩化方始，方今處汝湘州。汝年漸長，足知善惡，當每思刻厲，奉朝廷為心，爵秩自然與年俱進。我垂猶子之情，著於萬物；汝亦當知好，憶我敕旨。」時司徒建安王休仁南討猶未還，既還白上，以將來非社稷計，宜並為之所。未拜，賜死，時年十歲。