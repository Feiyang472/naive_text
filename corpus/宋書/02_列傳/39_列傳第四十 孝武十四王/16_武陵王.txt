武陵王贊字仲敷，明帝第九子也。泰始六年生。其年，詔曰：「世祖孝武皇帝雖恃尊墯惠，勳狹政弛，樂飲無饜，事因於寧泰，任威縱費，義緣於務寡。故以積怨動天，流殃胤嗣，景和肇釁，義嘉成禍，世祖繼體，陷憲無遺。昔皇家中圮，含生懼滅，賴英孝感奮，掃雪寃恥，勳纘墜歷，拯茲窮氓。繼絕追遠，禮訓攸尚，況既帝且兄，而缺斯典。今以第九子智隨奉世祖為子，武陵郡大明之世，事均代邦，可封智隨武陵王，食邑五千戶。尋世祖一門女累不少，既無釐總，義須防閑，諸侯雖不得祖稱天子，而事有一家之切。且歸寧有所，疹疾相營，得失是任，閨房有稟。朕應天在位，恩深九族，庶此足申追睦之懷，敷愛之旨。」
後廢帝元徽四年，出為使持節、督南徐兗青冀五州諸軍事、北中郎將、南徐州刺史。[12]順帝昇明元年，遷持節、督郢州司州之義陽諸軍事、前將軍、郢州刺史。二年，為沈攸之所圍，徙都督荊湘雍益梁寧南北秦八州諸軍事、安西將軍、荊州刺史，持節如故。攸之平，乃之鎮。其年薨，時年九歲，國除。