松滋侯子房字孝良，孝武帝第六子也。
大明四年，年五歲，封尋陽王，食邑二千戶。仍為冠軍將軍、淮南宣城二郡太守。五年，遷豫州刺史，將軍、淮南太守如故。六年，改領宣城太守。七年，進號右將軍，解宣城，餘如故。前廢帝永光元年，遷東揚州刺史，將軍如故。景和元年，罷東揚州，子房以本號督會稽東陽新安臨海永嘉五郡諸軍事、會稽太守。
太宗即位，改督為都督，進號安東將軍，太守如故。又徵為撫軍，領太常。長史孔覬不受命，舉兵反，應晉安王。子勛即偽位，進子房號車騎將軍、開府儀同三司。三吳晉陵並受命於覬。太宗遣衞將軍巴陵王休若督諸將吳喜等東討，戰無不捷，以次平定。上虞令王晏起兵殺覬，囚子房，送還京都，上宥之，貶為松滋縣侯，食邑千戶。
司徒建安王休仁以子房兄弟終為禍難，勸上除之。乃下詔曰：「不虞之釁，著自終古，情為法屈，聖達是遵。朕埽穢定傾，再全寶業，遠惟鴻基，猥當負荷。思弘治道，務盡敦睦，而妖豎遘扇，妄造異圖。自西南阻兵，東夏侵斥，都邸羣凶，密相脣齒。路休之兄弟，專作謀主，規興禍亂，令舍人嚴龍覘覦宮省，以羽林出討，宿衞單罄，候隙伺間，將謀竊發。劉祗在蕃，規相應援，通言北寇，引令過淮。頃休範濟江，潛欲拒捍，賴卜祚靈長，姦回弗逞。陰慝已露，宜盡憲辟，實以方難未夷，曲加遵養。今王化帖泰，宜辨忠邪，涓流不壅，燎火難滅。便可委之有司，肅正刑典。松滋侯子房等淪陷逆徒，協同醜悖，遂與籤帥羣小，潛通南釁，連結祗等，還圖朕躬。雖咎戾已彰，在法無宥，猶子之情，良所未忍。可廢為庶人，徙付遠郡。」於是並殺之。子房時年十一。
路休之等以崇憲太后既崩，自慮將來不立，不自安。劉祗在南兗州，有志為逆。嚴龍，太祖元嘉中，已為中書舍人、南臺御史，世祖又以為舍人，甚見委信。景和、泰始之際，至越騎校尉，右軍將軍。至是懷異端，故及於誅。