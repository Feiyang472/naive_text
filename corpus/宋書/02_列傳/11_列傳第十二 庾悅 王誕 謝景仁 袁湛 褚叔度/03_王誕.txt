王誕字茂世，琅邪臨沂人，太保弘從兄也。祖恬，中軍將軍。父混，太常。
誕少有才藻，晉孝武帝崩，從叔尚書令珣為哀策文，久而未就，謂誕曰：「猶少序節物一句。」因出本示誕。誕攬筆便益之，接其秋冬代變後云，「霜繁廣除，風回高殿」。珣嗟歎清拔，因而用之。襲爵雉鄉侯，拜祕書郎，琅邪王文學，中軍功曹。
隆安四年，會稽王世子元顯開後軍府，又以誕補功曹。尋除尚書吏部郎，仍為後軍長史，領廬江太守，加鎮蠻護軍。轉龍驤將軍、琅邪內史，長史如故。誕結事元顯嬖人張法順，故為元顯所寵。元顯納妾，誕為之親迎。隨府轉驃騎長史，將軍、內史如故。元顯討桓玄，欲悉誅桓氏，誕固陳脩等與玄志趣不同，由此得免。脩，誕甥也。及玄得志，誕將見誅，脩為之陳請，又言脩等得免之由，乃徙誕廣州。盧循據廣州，以誕為其平南府長史，甚賓禮之。誕久客思歸，乃說循曰：「下官流遠在此，被蒙殊眷，士感知己，實思報答。本非戎旅，在此無用。素為劉鎮軍所識，情味不淺，若得北歸，必蒙任寄，公私際會，思報厚恩，愈於停此，空移歲月。」循甚然之。時廣州刺史吳隱之亦為循所拘留，誕又曰：「將軍今留吳公，公私非計。孫伯符豈不欲留華子魚，但以一境不容二君耳。」於是誕及隱之並得還。
除員外散騎常侍，未拜，高祖請為太尉諮議參軍，轉長史。盡心歸奉，日夜不懈，高祖甚委仗之。北伐廣固，領齊郡太守。盧循自蔡洲南走，劉毅固求追討，高祖持疑未決，誕密白曰：「公既平廣固，復滅盧循，則功蓋終古，勳無與二，如此大威，豈可餘人分之。毅與公同起布衣，一時相推耳，今既已喪敗，不宜復使立功。」高祖從其說。七年，以誕為吳國內史。母憂去職。高祖征劉毅，起為輔國將軍，誕固辭軍號，墨絰從行。時諸葛長民行太尉留府事，心不自安，高祖甚慮之。毅既平，誕求先下，高祖曰：「長民似有自疑心，卿詎宜便去。」誕曰：「長民知我蒙公垂眄，今輕身單下，必當以為無虞，乃可以少安其意。」高祖笑曰：「卿勇過賁、育矣。」於是先還。
九年，卒，時年三十九。以南北從征，追封作唐縣五等侯。子詡，宋世子舍人，早卒。