臨慶沖王休倩，文帝第十六子也。
孝建元年，年九歲，疾篤，封東平王，食邑二千戶，未拜，薨。
大明七年，立第二十七皇子子嗣為東平王，紹休倩後。太宗泰始二年還本，國絕。六年，以第五皇子智井為東平王，繼休倩，未拜薨。其年，追改休倩為臨慶王，以臨賀郡為臨慶國，立第八皇子躋為臨慶王，食邑二千戶，繼休倩後。明年，還本國。休倩，太祖所爱，故前後屢加紹門嗣。