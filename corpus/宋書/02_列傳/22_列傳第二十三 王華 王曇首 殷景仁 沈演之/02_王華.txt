王華字子陵，琅邪臨沂人，太保弘從祖弟也。祖薈，衞將軍，會稽內史。父廞，太子中庶子，司徒左長史。居在吳，晉隆安初，王恭起兵討王國寶，時廞丁母憂在家，恭檄令起兵，廞即聚眾應之，以女為貞烈將軍，以女人為官屬。國寶既死，恭檄廞罷兵。[1]廞起兵之際，多所誅戮，至是不復得已，因舉兵以討恭為名。恭遣劉牢之擊廞，廞敗走，不知所在。長子泰為恭所殺。華時年十三，[2]在軍中，與廞相失，隨沙門釋曇永逃竄。時牢之搜檢覔華甚急，曇永使華提衣幞隨後，津邏咸疑焉。華行遲，永呵罵云：「奴子怠懈，行不及我！」以杖捶華數十，眾乃不疑，由此得免。
遇赦還吳。少有志行，以父存亡不測，布衣蔬食不交游，如此十餘年，為時人所稱美。高祖欲收其才用，乃發廞喪問，使華制服。
服闋，高祖北伐長安，領鎮西將軍、北徐州刺史，辟華為州主簿，仍轉鎮西主簿，治中從事史，歷職著稱。太祖鎮江陵，[3]以為西中郎主簿，遷諮議參軍，領錄事。太祖進號鎮西，復隨府轉。太祖未親政，政事悉委司馬張邵。華性尚物，不欲人在己前，邵性豪，每行來常引夾轂，華出入乘牽車，從者不過二三以矯之。嘗於城內相逢，華陽不知是邵，謂左右：「此鹵簿甚盛，必是殿下出行。」乃下牽車，立於道側，及邵至乃驚。邵白服登城，為華所糾，坐被徵，華代為司馬、南郡太守，行府州事。
太祖入奉大統，以少帝見害，疑不敢下。華建議曰：「羨之等受寄崇重，未容便敢背德，廢主若存，慮其將來受禍，致此殺害。蓋由每生情多，[4]寧敢一朝頓懷逆志。且三人勢均，莫相推伏，不過欲握權自固，以少主仰待耳。今日就徵，萬無所慮。」太祖從之，留華總後任。上即位，以華為侍中，領驍騎將軍，未拜，轉右衞將軍，侍中如故。
先是，會稽孔甯子為太祖鎮西諮議參軍，以文義見賞，至是為黃門侍郎，領步兵校尉。甯子先為高祖太尉主簿，陳損益曰：「隆化之道，莫先於官得其才；枚卜之方，莫若人慎其舉。雖復因革不同，損益有物，求賢審官，未之或改。師錫僉曰，煥乎欽明之誥，拔茅征吉，著於幽賁之爻。晉師有成，瓜衍作賞，楚乘無入，蒍賈不賀。今舊命惟新，幽人引領，韶之盡美，已備於振綱；武之未盡，或存於理目。雖九官之職，未可備舉，親民之選，尤宜在先。愚欲使天朝四品官，外及守牧，各舉一人堪為二千石長吏者，以付選官，隨缺敍用，得賢受賞，失舉任罰。夫惟帝之難，豈庸識所易，然舉爾所知，非求多人，因百官之明，孰與一識之見，執咎在己，豈容徇物之私。今非以選曹所銓，果於乖謬，眾職所舉，必也惟良，蓋宜使求賢闢其廣塗，考績取其少殿。若才實拔羣，進宜尚德，治阿之宰，不必計年，免徒之守，豈限資秩。自此以還，故當才均以資，資均以地。宰莅之官，誠曰吏職，然監觀民瘼，翼化宣風，則隱厚之求，急於刀筆，能事之功，接於德心，以此論才，行之年歲，豈惟政無秕蠹，民庇手足而已，將使公路日清，私請漸塞。士多心競，仁必由己，處士砥自求之節，仕子藏交馳之情。甯子庸微，不識治體，冒昧陳愚，退懼違謬。」
甯子與華並有富貴之願，自羨之等秉權，日夜構之於太祖。甯子嘗東歸，至金昌亭，左右欲泊船，甯子命去之，曰：「此弒君亭，不可泊也。」華每閑居諷詠，常誦王粲登樓賦曰：「冀王道之一平，假高衢而騁力。」出入逢羨之等，每切齒憤咤，歎曰：「當見太平時不？」元嘉二年，甯子病卒。三年，誅羨之等，華遷護軍，侍中如故。
宋世惟華與南陽劉湛不為飾讓，得官即拜，以此為常。華以情事異人，未嘗預宴集，終身不飲酒，有燕不之詣。若宜有論事者，乘車造門，主人出車就之。及王弘輔政，而弟曇首為太祖所任，與華相埒，華嘗謂己力用不盡，每歎息曰：「宰相頓有數人，天下何由得治！」四年，卒，時年四十三。追贈散騎常侍、衞將軍。九年，上思誅羨之之功，追封新建縣侯，食邑千戶，諡曰宣侯。世祖即位，配饗太祖廟庭。
子定侯嗣，[5]官至左衞將軍，卒。子長嗣，太宗泰始二年，坐罵母奪爵，以長弟終紹封。[6]後廢帝元徽三年，終上表乞以封還長，許之。齊受禪，國除。
華從父弟鴻，五兵尚書，會稽太守。