史臣曰：為國之道，食不如信，立人之要，先質後文。士君子當以體正為基，蹈義為本，然後飾以藝能，文以禮樂，苟或難備，不若文不足而質有餘也。是以小心翼翼，可祗事於上帝，嗇夫喋喋，終不離於虎圈。江夷、謝方明、謝弘微、王惠、王球，學義之美，未足以成名，而貞心雅體，廷臣所罕及。詩云「溫溫恭人，惟德之基」，信矣。