太宗明皇帝諱彧，字休炳，小字榮期，文帝第十一子也。元嘉十六年十月戊寅生。二十五年，封淮陽王，食邑二千戶。二十九年，改封湘東王。元凶弒立，以為驍騎將軍，加給事中。世祖踐阼，為祕書監，遷冠軍將軍、南蘭陵下邳二郡太守，領石頭戍事。孝建元年，徙為南彭城、東海二郡太守，將軍如故，鎮京口。其年，徵為中護軍。二年，遷侍中，領游擊將軍。三年，徙衞尉，侍中如故。又為左衞將軍，衞尉如故。大明元年，轉中護軍，衞尉如故。三年，為都官尚書，領游擊將軍，衞尉如故。七年，遷領軍將軍。八年，出為使持節、都督徐兗二州豫州之梁郡諸軍事、鎮北將軍、徐州刺史，給鼓吹一部。其年，徵為侍中、護軍將軍。未拜，復為領軍將軍，侍中如故。