泰豫元年四月己亥，太宗崩。庚子，太子即皇帝位，大赦天下。尚書令袁粲、護軍將軍褚淵共輔朝政。乙巳，以護軍將軍張永為右光祿大夫，撫軍將軍安成王為揚州刺史。己酉，特進、右光祿大夫劉遵考改為左光祿大夫。
五月丁巳，以吳興太守張岱為益州刺史。戊辰，緣江戍兵老疾者，悉聽還。班劍依舊入殿。
六月壬辰，詔曰：「夫興王經制，實先民隱，方求廣教，刑於四維。朕以煢眇，夙膺寶歷，永言民政，未接聽覽，眷言乃顧，無忘鑒寐。可遣大使分行四方，觀採風謠，問其疾苦。令有咈民，法不便俗者，悉各條奏。若守宰威恩可紀，廉勤允著，依事騰聞。如獄訟誣枉，職事紕繆，惰公存私，害民利己者，無或隱昧。廣納芻輿之議，博求獻藝之規。巡省之道，務令精洽，深簡行識，俾若朕親覽焉。」又詔曰：「夫寢夢期賢，往誥垂美，物色求良，前書稱盛。朕以沖昧，嗣膺寶業，思仰述聖猷，勉弘政道，興言多士，常想得人。可普下牧守，廣加搜採。其有孝友聞族，義讓光閭，或匿名屠釣，隱身耕牧，足以整厲澆風，扶益淳化者，凡厥一善，咸無遺逸。虛輪佇帛，俟聞嘉薦。」京師雨水，詔賑卹二縣貧民。乙巳，尊皇后曰皇太后，立皇后江氏。
秋七月戊辰，崇拜帝所生陳貴妃為皇太妃。
閏月丁亥，罷宋安郡還屬廣興。己丑，割南豫州南汝陰郡屬西豫州，西豫州廬江郡屬豫州。甲辰，以新除征西將軍、開府儀同三司、荊州刺史蔡興宗為中書監、光祿大夫，安西將軍、郢州刺史沈攸之為鎮西將軍、荊州刺史，南徐州刺史劉秉為平西將軍、郢州刺史，新除太常建平王景素為鎮軍將軍、南徐州刺史。
八月戊午，新除中書監、左光祿大夫、開府儀同三司蔡興宗薨。
冬十月辛卯，[1]撫軍將軍劉韞有罪免官。辛未，護軍將軍褚淵母憂去職。
十一月己亥，新除平西將軍、郢州刺史劉秉為尚書左僕射。辛丑，護軍將軍褚淵還攝本任。芮芮國、高麗國遣使獻方物。
十二月，索虜寇義陽。丁巳，司州刺史王瞻擊破之。