七年正月己未，振旅于京師。改授大將軍、揚州牧，給班劍二十人，本官悉如故，固辭。凡南北征伐戰亡者，並列上賻贈。尸喪未反，遣主帥迎接，致還本土。
二月，盧循至番禺，為孫季高所破，收餘眾南走。劉藩、孟懷玉斬徐道覆于始興。
晉自中興以來，治綱大弛，權門并兼，強弱相凌，百姓流離，不得保其產業。桓玄頗欲釐改，竟不能行。公既作輔，大示軌則，豪強肅然，遠近知禁。至是會稽餘姚虞亮復藏匿亡命千餘人。公誅亮，免會稽內史司馬休之。
天子又申前命，公固辭。於是改授太尉、中書監，乃受命。奉送黃鉞，解冀州。
交州刺史杜慧度斬盧循，傳首京師。
先是諸州郡所遣秀才、孝廉，多非其人，公表天子，申明舊制，依舊策試。征西將軍、荊州刺史道規疾患求歸。