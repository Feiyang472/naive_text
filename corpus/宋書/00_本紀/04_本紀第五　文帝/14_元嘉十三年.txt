十三年春正月癸丑，上有疾，不朝會。
三月己未，司空、江州刺史檀道濟有罪伏誅。庚申，大赦天下。以中軍將軍南譙王義宣為鎮南將軍、江州刺史。
夏五月戊辰，鎮北將軍、徐兗二州刺史王仲德進號鎮北大將軍。庚辰，以征北司馬王方俳為兗州刺史。
六月，高麗國、武都王遣使獻方物。
秋七月己未，零陵王太妃薨。追崇為晉皇后，葬以晉禮。
八月庚寅，尚書僕射、中護軍殷景仁改為護軍將軍。
九月癸丑，立第二皇子濬為始興王，第三皇子駿為武陵王。