二十三年春正月丁巳，以長沙內史陸徽為益州刺史。庚申，尚書左僕射孟顗去職。遷漢川流民於沔次。[33]
二月癸卯，以左衞將軍劉義賓為南兗州刺史。
三月，索虜寇兗、豫，青、冀刺史申恬破之。
夏四月丁未，大赦天下。
六月癸未朔，日有蝕之。交州刺史檀和之伐林邑國，剋之。
秋七月辛未，以散騎常侍杜坦為青州刺史。
八月癸卯，揭陽赭賊攻建安郡，燔燒城府。
九月己卯，車駕幸國子學，策試諸生，答問凡五十九人。
冬十月戊子，詔曰：「庠序興立累載，冑子肄業有成。近親策試，覩濟濟之美，緬想洙、泗，永懷在昔。諸生答問，多可採覽。教授之官，並宜沾賚。」賜帛各有差。
十二月丁酉，以龍驤司馬蕭景憲為交州刺史。
是歲，大有年。築北堤，立玄武湖，築景陽山於華林園。