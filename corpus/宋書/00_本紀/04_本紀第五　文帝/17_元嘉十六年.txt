十六年春正月戊寅，車駕於北郊閱武。庚寅，司徒、錄尚書事、揚州刺史彭城王義康進位大將軍，領司徒，餘如故。征北將軍、開府儀同三司、南兗州刺史江夏王義恭進位司空，刺史如故。特進、左光祿大夫王敬弘開府儀同三司。癸巳，復分荊州置湘州。
二月己亥，以南徐州刺史衡陽王義季為安西將軍、荊州刺史。丁未，以始興王濬為湘州刺史。癸亥，割梁州之巴西梓潼南宕渠南漢中、南秦州之南安懷寧凡六郡，[20]屬益州。分長沙江夏郡立巴陵郡，屬湘州。
夏四月丁巳，以鎮南將軍、江州刺史南譙王義宣為征北將軍、南徐州刺史。平西將軍臨川王義慶為衞將軍、江州刺史。
六月己酉，隴西吐谷渾慕容延改封河南王。癸丑，以吐谷渾拾寅為平西將軍，吐谷渾繁暱為撫軍將軍。
秋八月庚子，立第四皇子鑠為南平王。
閏月乙未，鎮軍將軍、豫州刺史長沙王義欣薨。戊戌，復分豫州之淮南為南豫州。癸卯，以左衞將軍劉遵考為豫州刺史。戊申，以湘州刺史始興王濬為南豫州刺史，武陵王駿為湘州刺史。
冬十二月乙亥，皇太子冠，大赦天下。
是歲，武都王、河南王、林邑國、高麗國並遣使獻方物。