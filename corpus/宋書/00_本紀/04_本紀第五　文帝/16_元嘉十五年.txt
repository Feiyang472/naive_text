十五年春二月丁未，以平東將軍吐谷渾慕容延為鎮西將軍、秦河二州刺史。
夏四月甲辰，燕王弘遣使獻方物。[19]立皇太子妃殷氏，賜王公以下各有差。己巳，以倭國王珍為安東將軍。
五月己丑，特進、右光祿大夫殷穆卒。辛卯，鎮北大將軍、徐州刺史王仲德卒。壬辰，以右衞將軍劉遵考為徐、兗二州刺史。
秋七月辛未，地震。甲戌，以陳、南頓二郡太守徐循為寧州刺史。
八月辛丑，以左衞將軍趙伯符為徐、兗二州刺史。甲寅，以始興內史陸徽為廣州刺史。丁巳，以兗州刺史王方俳為青、冀二州刺史。
是歲，武都王、河南國、高麗國、倭國、扶南國、林邑國並遣使獻方物。