二年春正月丙寅，司徒徐羨之、尚書令傅亮奉表歸政，上始親覽。辛未，車駕祠南郊，[2]大赦天下。
三月乙丑，左將軍、徐州刺史王仲德進號安北將軍。
夏五月戊寅，特進謝澹卒。
秋八月甲申，以關中流民出漢川，置京兆、扶風、馮翊等郡。乙酉，驃騎將軍、南徐州刺史彭城王義康為開府儀同三司，新除司空王弘為車騎大將軍、開府儀同三司，以右軍長史江恒為廣州刺史。
冬十一月癸酉，以前將軍楊玄為征西將軍、北秦州刺史。