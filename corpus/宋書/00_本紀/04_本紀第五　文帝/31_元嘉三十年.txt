三十年春正月戊寅，以司空、荊州刺史南譙王義宣為司徒、中軍將軍、揚州刺史。以南兗州并南徐州。庚辰，以領軍將軍劉遵考為平西將軍、豫州刺史。壬午，以征北將軍、南徐州刺史始興王濬為衛將軍、荊州刺史。戊子，江州刺史武陵王駿統眾軍伐西陽蠻。癸巳，以豫州刺史南平王鑠為撫軍將軍、領軍將軍。
青、徐州饑，二月壬子，遣運部賑卹。
甲子，上崩于含章殿。時年四十七。諡曰景皇帝，廟曰中宗。三月癸巳，葬長寧陵。世祖踐阼，追改諡及廟號。