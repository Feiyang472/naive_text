到仲舉字德言，彭城武原人也。祖坦，齊中書侍郎。父洽，梁侍中。
仲舉無他藝業，而立身耿正。釋褐著作佐郎、太子舍人、王府主簿。出為長城令，政號廉平。文帝居鄉里，嘗詣仲舉，時天陰雨，仲舉獨坐齋內，聞城外有簫鼓之聲，俄而文帝至，仲舉異之，乃深自結託。文帝又嘗因飲，夜宿仲舉帳中，忽有神光五采照于室內，由是祇承益恭。侯景之亂，仲舉依文帝。及景平，文帝為吳興郡守，以仲舉為郡丞，與潁川庾持俱為文帝賓客。文帝為宣毅將軍，以仲舉為長史，尋帶山陰令。文帝嗣位，授侍中，參掌選事。天嘉元年，守都官尚書，封寶安縣侯，邑五百戶。三年，除都官尚書。其年，遷尚書右僕射、丹陽尹，參掌並如故。尋改封建昌縣侯。仲舉既無學術，朝章非所長，選舉引用，皆出自袁樞。性疏簡，不干涉世務，與朝士無所親狎，但聚財酣飲而已。六年，秩滿，解尹。
是時，文帝積年寢疾，不親御萬機，尚書中事，皆使仲舉斷決。天康元年，遷侍中、尚書僕射，參掌如故。文帝疾甚，入侍醫藥。及文帝崩，高宗受遺詔為尚書令入輔，仲舉與左丞王暹、中書舍人劉師知、殷不佞等，以朝望有歸，乃遣不佞矯宣旨遣高宗還東府。事發，師知下北獄賜死，暹、不佞並付治，乃以仲舉為貞毅將軍、金紫光祿大夫。
初，仲舉子郁尚文帝妹信義長公主，官至中書侍郎，出為宣城太守，文帝配以士馬，是年遷為南康內史，以國哀未之任。仲舉既廢居私宅，與郁皆不自安。時韓子高在都，人馬素盛，郁每乘小輿蒙婦人衣與子高謀。子高軍主告言其事，高宗收子高、仲舉及郁並付廷尉。詔曰：「到仲舉庸劣小才，坐叨顯貴，受任前朝，榮寵隆赫，父參王政，子據大邦，禮盛外姻，勢均戚里。而肆此驕闇，凌慠百司，遏密之初，擅行國政，排黜懿親，欺蔑台羇。韓子高蕞爾細微，擢自卑末，入參禁衛，委以腹心，蜂蠆有毒，敢行反噬。仲舉、子高，共為表裏，陰構姦謀，密為異計。安成王朕之叔父，親莫重焉，受命導揚，稟承顧託，以朕沖弱，屬當保祐。家國安危，事歸宰輔，伊、周之重，物無異議，將相舊臣，咸知宗仰。而率聚凶徒，欲相掩襲，屯據東城，進逼崇禮，規樹仲舉，以執國權，陵斥司徒，意在專政，潛結黨附，方危社稷。賴祖宗之靈，姦謀顯露。前上虞令陸昉等具告其事，並有據驗，并剋今月七日，縱其凶謀。領軍將軍明徹，左衛將軍、衛尉卿寶安及諸公等，又並知其事。二三舋跡，彰於朝野，反道背德，事駭聞見。今大憝克殲，罪人斯得，並可收付廷尉，肅正刑書。罪止仲舉父子及子高三人而已，其餘一從曠蕩，並所不問。」仲舉及郁並於獄賜死，時年五十一。郁諸男女，以帝甥獲免。