張昭字德明，吳郡吳人也。幼有孝性，色養甚謹，禮無違者。父熯，常患消渴，嗜鮮魚，昭乃身自結網捕魚，以供朝夕。弟乾，字玄明，聰敏博學，亦有至性。及父卒，兄弟並不衣綿帛，不食鹽醋，日唯食一升麥屑粥而已。每一感慟，必致嘔血，鄰里聞其哭聲，皆為之涕泣。父服未終，母陸氏又亡，兄弟遂六年哀毀，形容骨立，親友見者莫識焉。家貧，未得大葬，遂布衣蔬食，十有餘年，杜門不出，屏絕人事。時衡陽王伯信臨郡，舉乾孝廉，固辭不就。兄弟並因毀成疾，昭失一眼，乾亦中冷苦癖，年並未五十終于家，子胤俱絕。
高宗世有太原王知玄者，僑居于會稽剡縣，居家以孝聞。及丁父憂，哀毀而卒，高宗嘉之，詔改其所居清苦里為「孝家里」云。