沈眾字仲師，吳興武康人也。祖約，梁特進。父旋，梁給事黃門侍郎。
眾好學，頗有文詞，起家梁鎮衛南平王法曹參軍、太子舍人。是時，梁武帝制千字詩，眾為之注解。與陳郡謝景同時召見于文德殿，帝令眾為竹賦，賦成，奏，帝善之，手敕答曰：[1]「卿文體翩翩，可謂無忝爾祖。」當陽公蕭大心為郢州刺史，以眾為限內記室參軍。尋除鎮南湘東王記室參軍。遷太子中舍人，兼散騎常侍。聘魏，還，遷驃騎廬陵王諮議參軍，舍人如故。
侯景之亂，眾表於梁武，稱家代所隸故義部曲，並在吳興，求還召募以討賊，梁武許之。及景圍臺城，[2]眾率宗族及義附五千餘人，入援京邑，頓于小航，對賊東府置陣，軍容甚整，景深憚之。梁武於城內遙授眾為太子右衛率。京城陷，眾降於景。
景平，西上荊州，元帝以為太子中庶子、本州大中正。尋遷司徒左長史。江陵陷，為西魏所虜，尋而逃還，敬帝承制，授御史中丞。紹泰元年，除侍中，遷左民尚書。高祖受命，遷中書令，中正如故。高祖以眾州里知名，甚敬重之，賞賜優渥，超於時輩。
眾性嗇，內治產業，財帛以億計，無所分遺。其自奉養甚薄，每於朝會之中，衣裳破裂，或躬提冠屨。永定二年，兼起部尚書，監起太極殿。恆服布袍芒屩，以麻繩為帶，又攜乾魚蔬菜飯獨噉之，朝士共誚其所為。[3]眾性狷急，於是忿恨，遂歷詆公卿，非毀朝廷。高祖大怒，以眾素有令望，不欲顯誅之，後因其休假還武康，遂於吳中賜死，時年五十六。