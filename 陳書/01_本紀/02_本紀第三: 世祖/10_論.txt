陳吏部尚書姚察曰：世稱繼體守文，宗枝承統，得失之閒，蓋亦詳矣。大抵以奉而勿墜為賢能，橈而易之為不肖；其有光揚前軌，克荷曾構，固以少焉。世祖自初發跡，功庸顯著，寧亂靜寇，首佐大業。及國禍奄臻，入承寶祚，兢兢業業，其若馭朽。[24]加以崇尚儒術，愛悅文義，見善如弗及，用人如由己，恭儉以御身，勤勞以濟物，自昔允文允武之君，東征西怨之后，賓實之跡，可為聯類。至於杖聰明，用鑒識，斯則永平之政，前史其論諸。
校勘記