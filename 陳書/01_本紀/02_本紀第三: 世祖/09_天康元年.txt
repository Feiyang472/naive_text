天康元年春二月丙子，詔曰：「朕以寡德，纂承洪緒，日昃劬勞，思弘景業，而政道多昧，黎庶未康，兼疹患淹時，亢陽累月，百姓何咎，寔由朕躬，念茲在茲，痛如疾首。可大赦天下，改天嘉七年為天康元年。」
三月己卯，以驃騎將軍、開府儀同三司、揚州刺史、司空安成王頊為尚書令。
夏四月乙卯，皇孫至澤生，在位文武賜絹帛各有差，為父後者賜爵一級。癸酉，世祖疾甚。是日，崩于有覺殿。遺詔曰：「朕疾苦彌留，遂至不救，脩短有命，夫復何言。但王業艱難，頻歲軍旅，生民多弊，無忘愧惕。今方隅乃定，俗教未弘，便及大漸，以為遺恨。社稷任重，太子可即君臨，王侯將相，善相輔翊，內外協和，勿違朕意！山陵務存儉速。大斂竟，群臣三日一臨，公除之制，率依舊典。」
六月甲子，群臣上謚曰文皇帝，廟號世祖。丙寅，葬永寧陵。
世祖起自艱難，知百姓疾苦。國家資用，務從儉約。常所調斂，事不獲已者，必咨嗟改色，若在諸身。主者奏決，妙識真偽，下不容姦，人知自勵矣。一夜內刺閨取外事分判者，前後相續。每雞人伺漏，傳更籤於殿中，乃敕送者必投籤於階石之上，令鎗然有聲，云「吾雖眠，亦令驚覺也」。始終梗概，若此者多焉。