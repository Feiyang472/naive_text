三年春正月癸丑，以尚書右僕射、領大著作徐陵為尚書僕射。辛酉，輿駕親祠南郊。辛未，親祠北郊。
二月辛巳，輿駕親祠明堂。丁酉，親耕藉田。
三月丁丑，大赦天下。自天康元年訖太建元年，逋餘軍糧、祿秩、夏調未入者，悉原之。又詔犯逆子弟支屬逃亡異境者，悉聽歸首；見縶繫者，量可散釋；其有居宅，並追還。
夏四月壬辰，齊遣使來聘。
五月戊申，太白晝見。辛亥，遼東、新羅、丹丹、天竺、盤盤等國並遣使獻方物。
六月丁亥，江陰王蕭季卿以罪免。甲辰，封東中郎將長沙王府諮議參軍蕭彝為江陰王。
秋八月辛丑，皇太子親釋奠于太學，二傅、祭酒以下（可）賚帛各有差。[6]
九月癸酉，太白晝見。
冬十月甲申，輿駕親祠太廟。乙酉，周遣使來聘。己亥，丹丹國遣使獻方物。
十二月壬辰，車騎大將軍、司空章昭達薨。