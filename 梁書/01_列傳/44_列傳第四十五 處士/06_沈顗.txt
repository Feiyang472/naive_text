沈顗字處默，吳興武康人也。父坦之，齊都官郎。
顗幼清靜有至行，慕黃叔度、徐孺子之爲人。讀書不爲章句，著述不尚浮華。常獨處一室，人罕見其面。顗從叔勃，貴顯齊世，每還吳興，賓客填咽，顗不至其門。勃就之，顗送迎不越於閫。勃歎息曰：「吾乃今知貴不如賤。」
俄徵爲南郡王左常侍，不就。顗內行甚脩，事母兄弟孝友，爲鄉里所稱慕。永明三年，徵著作郎；建武二年，徵太子舍人，俱不赴。永元二年，又徵通直郎，亦不赴。
顗素不治家產，值齊末兵荒，與家人幷日而食。或有饋其梁肉者，閉門不受。唯以樵采自資，怡怡然恒不改其樂。
天監四年，大舉北伐，訂民丁。吳興太守柳惲以顗從役，揚州別駕陸任以書責之，惲大慚，厚禮而遣之。其年卒於家。所著文章數十篇。