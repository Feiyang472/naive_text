鄭紹叔，字仲明，滎陽開封人也。世居壽陽。祖琨，宋高平太守。
紹叔少孤貧。年二十餘，爲安豊令，居縣有能名。本州召補主簿，轉治中從事史。時刺史蕭誕以弟諶誅，臺遣收兵卒至，左右莫不驚散，紹叔聞難，獨馳赴焉。誕死，侍送喪柩，衆咸稱之。到京師，司空徐孝嗣見而異之，曰：「祖逖之流也。」
高祖臨司州，命爲中兵參軍，領長流，因是厚自結附。高祖罷州還京師，謝遣賓客，紹叔獨固請願留。高祖謂曰：「卿才幸自有用，我今未能相益，宜更思他塗。」紹叔曰：「委質有在，義無二心。」高祖固不許，於是乃還壽陽。刺史蕭遙昌苦引紹叔，終不受命。遙昌怒，將囚之，救解得免。及高祖爲雍州刺史，紹叔間道西歸，補甯蠻長史、扶風太守。
東昏旣害朝宰，頗疑高祖。紹叔兄植爲東昏直後，東昏遣至雍州，託以候紹叔，實潛使爲刺客。紹叔知之，密以白高祖。植旣至，高祖于紹叔處置酒宴之，戲植曰：「朝廷遣卿見圖，今日閑宴，是見取良會也。」賓主大笑。令植登臨城隍，周觀府署，士卒、器械、舟艫、戰馬，莫不富實。植退謂紹叔曰：「雍州實力，未易圖也。」紹叔曰：「兄還，具爲天子言之。兄若取雍州，紹叔請以此衆一戰。」送兄于南峴，相持慟哭而別。
義師起，爲冠軍將軍，改驍騎將軍，侍從東下江州，留紹叔監州事，督江、湘二州糧運，事無闕乏。天監初，入爲衛尉卿。紹叔忠於事上，外所聞知，纖毫無隱。每爲高祖言事，善則曰：「臣愚不及，此皆聖主之策。」其不善，則曰：「臣慮出淺短，以爲其事當如是，殆以此誤朝廷，臣之罪深矣。」高祖甚親信之。母憂去職。紹叔有至性，高祖常使人節其哭。頃之，起爲冠軍將軍、右軍司馬，封營道縣侯，邑千戶。俄復爲衛尉卿，加冠軍將軍。以營道縣戶凋弊，改封東興縣侯，邑如故。初，紹叔少失父，事母及祖母以孝聞，奉兄恭謹。及居顯要，祿賜所得及四方貢遺，悉歸之兄室。
三年，魏軍圍合肥，紹叔以本號督衆軍鎮東關，事平，復爲衛尉。旣而義陽爲魏所陷，司州移鎮關南。四年，以紹叔爲使持節、征虜將軍、司州刺史。紹叔創立城隍，繕修兵器，廣田積穀，招納流民，百姓安之。性頗矜躁，以權勢自居，然能傾心接物，多所薦舉，士類亦以此歸之。
六年，徵爲左將軍，加通直散騎常侍，領司、豫二州大中正。紹叔至家疾篤。詔於宅拜授，輿載還府，中使醫藥，一日數至。七年，卒於府舍，時年四十五。高祖將臨其殯，紹叔宅巷狹陋，不容輿駕，乃止。詔曰：「追往念功，前王所篤；在誠惟舊，異代同規。通直散騎常侍、右衛將軍、東興縣開國侯紹叔，立身清正，奉上忠恪，契闊籓朝，情績顯著。爰及義始，寔立茂勳，作牧疆境，效彰所莅。方申任寄，協贊心膂；奄至殞喪，傷痛於懷。宜加優典，隆茲寵命。可贈散騎常侍、護軍將軍，給鼓吹一部，東園秘器，朝服一具，衣一襲，凶事所須，隨由資給。諡曰忠。」
紹叔卒後，高祖嘗潸然謂朝臣曰：「鄭紹叔立志忠烈，善則稱君，過則歸己，當今殆無其比。」其見賞惜如此。子貞嗣。