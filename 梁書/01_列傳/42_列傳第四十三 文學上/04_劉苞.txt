劉苞字孝嘗，彭城人也。祖勔，宋司空。父愃，齊太子中庶子。
苞四歲而父終，及年六七歲，見諸父常泣。時伯、叔父悛、繪等並顯貴，苞母謂其畏憚，怒之。苞對曰：「早孤不及有識，聞諸父多相似，故心中欲悲，無有佗意。」因而歔欷，母亦慟甚。初，苞父母及兩兄相繼亡沒，悉假瘞焉。苞年十六，始移墓所，經營改葬，不資諸父，未幾皆畢，繪常嘆服之。
少好學，能屬文。起家爲司徒法曹行參軍，不就。天監初，以臨川王妃弟故，自征虜主簿仍遷王中軍功曹，累遷尚書庫部侍郎、丹陽尹丞、太子太傅丞、尚書殿中侍郎、南徐州治中，以公事免。久之，爲太子洗馬，掌書記，侍講壽光殿。自高祖卽位，引後進文學之士，苞及從兄孝綽、從弟孺、同郡到溉、溉弟洽、從弟沆、吳郡陸倕、張率並以文藻見知，多預讌坐，雖仕進有前後，其賞賜不殊。天監十年，卒，時年三十。臨終，呼友人南陽劉之遴託以喪事，務從儉率。苞居官有能名，性和而直，與人交，面折其非，退稱其美，情無所隱，士友咸以此嘆惜之。