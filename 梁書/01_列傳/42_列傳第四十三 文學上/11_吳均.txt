吳均字叔庠，吳興故鄣人也。家世寒賤，至均好學有俊才。沈約嘗見均文，頗相稱賞。天監初，柳惲爲吳興，召補主簿，日引與賦詩。均文體清拔有古氣，好事者或斅之，謂爲「吳均體」。建安王偉爲揚州，引兼記室，掌文翰。王遷江州，補國侍郎，兼府城局。還除奉朝請。先是，均表求撰《齊春秋》。書成奏之，高祖以其書不實，使中書舍人劉之遴詰問數條，竟支離無對，敕付省焚之，坐免職。尋有敕召見，使撰《通史》，起三皇，訖齊代，均草本紀、世家功已畢，唯列傳未就。普通元年，卒，時年五十二。均注范曄《後漢書》九十卷，著《齊春秋》三十卷、《廟記》十卷、《十二州記》十六卷、《錢唐先賢傳》五卷、《續文釋》五卷，文集二十卷。
先是，有廣陵高爽、濟陽江洪、會稽虞騫，並工屬文。爽，齊永明中贈衛軍王儉詩，爲儉所賞，及領丹陽尹，舉爽郡孝廉。天監初，歷官中軍臨川王參軍。出爲晉陵令，坐事繫冶，作《鑊魚賦》以自況，其文甚工。後遇赦獲免，頃之，卒。洪爲建陽令，坐事死。騫官至王國侍郎。並有文集。[1]