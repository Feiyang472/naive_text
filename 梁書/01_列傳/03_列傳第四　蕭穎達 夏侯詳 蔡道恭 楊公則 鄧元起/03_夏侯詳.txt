夏侯詳，字叔業，譙郡人也。年十六，遭父艱，居喪哀毀。三年廬于墓，嘗有雀三足，飛來集其廬戶，衆咸異焉。服闋，刺史殷琰召補主簿。
宋泰始初，琰舉豫州叛，宋明帝遣輔國將軍劉勔討之，攻守連月，人情危懼，將請救於魏。詳說琰曰：「今日之舉，本效忠節；若社稷有奉，便歸身朝廷，何可屈身北面異域。且今魏氏之卒，近在淮次，一軍未測去就，懼有異圖。今若遣使歸款，必厚相慰納，豈止免罪而已。若謂不然，請充一介。」琰許之。詳見勔曰：「將軍嚴圍峭壘，矢刃如霜，城內愚徒，實同困獸，士庶懼誅，咸欲投魏。僕所以逾城歸德，敢布腹心。願將軍弘曠蕩之恩，垂霈然之惠，解圍退舍，則皆相率而至矣。」勔許之。詳曰：「審爾，當如君言，而詳請反命。」勔遣到城下，詳呼城中人，語以勔辭，卽日琰及衆俱出，一州以全。
勔爲刺史，又補主簿。頃之，爲新汲令，治有異績，刺史段佛榮班下境內，爲屬城表。轉治中從事史，仍遷別駕。歷事八將，州部稱之。
齊明帝爲刺史，雅相器遇。及輔政，招令出都，將大用之。每引詳及鄉人裴叔業日夜與語，詳輒末略不酬。帝以問叔業，叔業告詳。詳曰：「不爲福始，不爲禍先。」由此微有忤。出爲征虜長史、義陽太守。頃之、建安戍爲魏所圍，仍以詳爲建安戍主，帶邊城、新蔡二郡太守，幷督光城、弋陽、汝陰三郡衆赴之。詳至建安，魏軍引退。先是，魏又於淮上置荊亭戍，常爲寇掠，累攻不能禦，詳率銳卒攻之，賊衆大潰，皆棄城奔走。
建武末，征爲遊擊將軍，出爲南中郎司馬、南新蔡太守。齊南康王爲荊州，遷西中郎司馬、新興太守，便道先到江陽。時始安王遙光稱兵京邑，南康王長史蕭穎胄並未至，中兵參軍劉山陽先在州，山陽副潘紹欲謀作亂，詳偽呼紹議事，卽於城門斬之，州府乃安。遷司州刺史，辭不之職。
高祖義兵起，詳與穎胄同創大舉。西臺建，以詳爲中領軍，加散騎常侍、南郡太守。凡軍國大事，穎胄多決於詳。及高祖圍郢城未下，穎胄遣衛尉席闡文如高祖軍。詳獻議曰：「窮壁易守，攻取勢難；頓甲堅城，兵家所忌。誠宜大弘經略，詢納羣言。軍主以下至於匹夫，皆令獻其所見，盡其所懷，擇善而從，選能而用，不以人廢言，不以多罔寡。又須量我衆力，度賊樵糧，窺彼人情，權其形勢。若使賊人衆而食少，故宜計日而守之；食多而力寡，故宜悉衆而攻之。若使糧力俱足，非攻守所屈，便宜散金寶，縱反間，使彼智者不用，愚者懷猜，此魏武之所以定大業也。若三事未可，宜思變通，觀於人情，計我糧穀。若德之所感，萬里同符，仁之所懷，遠邇歸義，金帛素積，糧運又充，乃可以列圍寬守，引以歲月，此王翦之所以剋楚也。若圍之不卒降，攻之未可下，間道不能行，金粟無人積，天下非一家，人情難可豫，此則宜更思變計矣。變計之道，實資英斷，此之深要，難以紙宣，輒布言於席衛尉，特願垂采。」高祖嘉納焉。頃之，穎胄卒。時高祖弟始興王憺留守襄陽，詳乃遣使迎憺，共參軍國。和帝加詳禁兵，出入殿省，固辭不受。遷侍中、尚書右僕射。尋授使持節、撫軍將軍、荊州刺史。詳又固讓于憺。
天監元年，徵爲侍中、車騎將軍，論功封寧都縣侯，邑二千戶。詳累辭讓，至於懇切，乃更授右光祿大夫，侍中如故。給親信二十人，改封豊城縣公，邑如故。二年，抗表致仕，詔解侍中，進特進。三年，遷使持節、散騎常侍、車騎將軍、湘州刺史。詳善吏事，在州四載，爲百姓所稱。州城南臨水有峻峰，舊老相傳，云「刺史登此山輒被代。」因是歷政莫敢至。詳於其地起臺榭，延僚屬，以表損挹之志。
六年，徵爲侍中、右光祿大夫，給親信二十人，未至，授尚書左僕射、金紫光祿大夫，侍中如故。道病卒，時年七十四，上爲素服舉哀，贈右光祿。
先是，荊府城局參軍起士瞻役萬人浚仗庫防火池，得金革帶鉤，隱起雕鏤甚精巧，篆文曰「錫爾金鉤，旣公且侯」。士瞻，詳兄女婿也。女竊以與詳，詳喜佩之，期歲而貴矣。