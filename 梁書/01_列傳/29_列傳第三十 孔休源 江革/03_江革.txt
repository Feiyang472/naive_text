江革，字休映，濟陽考城人也。祖齊之，宋尚書金部郎。父柔之，齊尚書倉部郎，有孝行，以母憂毀卒。
革幼而聰敏，早有才思，六歲便解屬文。柔之深加賞器，曰：「此兒必興吾門。」九歲丁父艱，與弟觀同生孤貧，傍無師友，兄弟自相訓勖，讀書精力不倦。十六喪母，以孝聞。服闋，與觀俱詣太學，補國子生，舉高第。齊中書郎王融、吏部謝朓雅相欽重。朓嘗宿衛，還過候革，時大雪，見革弊絮單席，而耽學不倦，嗟歎久之，乃脫所著襦，並手割半氈與革充臥具而去。司徒竟陵王聞其名，引爲西邸學士。弱冠舉南徐州秀才。時豫章胡諧之行州事，王融與諧之書，令薦革。諧之方貢琅邪王泛，便以革代之。
解褐奉朝請。僕射江祏深相引接，祏爲太子詹事，啓革爲府丞。祏時權傾朝右，以革才堪經國，令參掌機務，詔誥文檄，皆委以具。革防杜形跡，外人不知。祏誅，賓客皆罹其罪，革獨以智免。
除尚書駕部郎。中興元年，高祖入石頭，時吳興太守袁昂據郡距義師，乃使革制書與昂，于坐立成，辭義典雅，高祖深賞歎之，因令與徐勉同掌書記。建安王爲雍州刺史，表求管記，以革爲征北記室參軍，帶中廬令。與弟觀少長共居，不忍離別，苦求同行，乃以觀爲征北行參軍，兼記室。時吳興沈約、樂安任昉，並相賞重，昉與革書云：「此段雍府妙選英才，文房之職，總卿昆季，可謂馭二龍於長途，騁騏驥於千里。」途次江夏，觀遇疾卒。革時在雍，爲府王所禮，款若布衣。王被徵爲丹陽尹，以革爲記室，領五官掾，除通直散騎常侍，建康正。頻遷秣陵、建康令。爲治明肅，豪強憚之。入爲中書舍人，尚書左丞，司農卿，復出爲雲麾晉安王長史、尋陽太守、行江州府事。徙仁威廬陵王長史，太守、行事如故，以清嚴爲百城所憚。時少王行事多傾意于簽帥，革以正直自居，不與簽帥等同坐。俄遷左光祿大夫、南平王長史、御史中丞，彈奏豪權，一無所避。
除少府卿，出爲貞威將軍、北中郎南康王長史、廣陵太守，改授鎮北豫章王長史，將軍、太守如故。時魏徐州刺史元法僧降附，革被敕隨府王鎮彭城。城旣失守，革素不便馬，乃泛舟而還，途經下邳，遂爲魏人所執。魏徐州刺史元延明聞革才名，厚加接待。革稱患腳不拜，延明將加害焉，見革辭色嚴正，更相敬重。時祖𣈶同被拘執，延明使𣈶作《欹器》、《漏刻銘》，革罵𣈶曰：「卿荷國厚恩，已無報答，今乃爲虜立銘，孤負朝廷。」延明聞之，乃令革作丈八寺碑並祭彭祖文，革辭以囚執旣久，無復心思。延明逼之逾苦，將加箠撲。革厲色而言曰：「江革行年六十，不能殺身報主，今日得死爲幸，誓不爲人執筆。」延明知不可屈，乃止。日給脫粟三升，僅餘性命。值魏主討中山王元略反北，乃放革及祖𣈶還朝。詔曰：「前貞威將軍、鎮北長史、廣陵太守江革，才思通贍，出內有聞，在朝正色，臨危不撓，首佐台鉉，實允僉諧。可太尉臨川王長史。」
時高祖盛於佛教，朝賢多啓求受戒，革精信因果，而高祖未知，謂革不奉佛教，乃賜革《覺意詩》五百字，云「惟當勤精進，自強行勝脩；豈可作底突，如彼必死囚。以此告江革，並及諸貴遊。」又手敕云：「世間果報，不可不信，豈得底突如對元延明邪？」革因啓乞受菩薩戒。
重除少府卿、長史、校尉。時武陵王在東州，頗自驕縱，上召革面敕曰：「武陵王年少，臧盾性弱，不能匡正，欲以卿代爲行事。非卿不可，不得有辭。」乃除折沖將軍、東中郎武陵王長史、會稽郡丞、行府州事。革門生故吏，家多在東州，聞革應至，並齎持緣道迎候。革曰：「我通不受餉，不容獨當故人筐篚。」至鎮，惟資公俸，食不兼味。郡境殷廣，辭訟日數百，革分判辨析，曾無疑滯。功必賞，過必罰，民安吏畏，百城震恐。琅邪王騫爲山陰令，贓貨狼藉，望風自解。府王憚之，遂雅相欽重。每至侍宴，言論必以《詩》《書》，王因此耽學好文。典簽沈熾文以王所制詩呈高祖，高祖謂僕射徐勉曰：「江革果能稱職。」乃除都官尚書。將還，民皆戀惜之，贈遺無所受。送故依舊訂舫，革並不納，惟乘臺所給一舸。舸艚偏欹，不得安臥。或謂革曰：「船旣不平，濟江甚險，當移徙重物，以迮輕艚。」革旣無物，乃於西陵岸取石十餘片以實之。其清貧如此。
尋監吳郡。于時境內荒儉，劫盜公行。革至郡，惟有公給仗身二十人，百姓皆懼不能靜寇；反省游軍尉，民下逾恐。革乃廣施恩撫，明行制令，盜賊靜息，民吏安之。
武陵王出鎮江州，乃曰：「我得江革，文華清麗，豈能一日忘之，當與其同飽。」乃表革同行。又除明威將軍、南中郎長史、尋陽太守。徵入爲度支尚書。好獎進閭閻，爲後生延譽，由是衣冠士子，翕然歸之。時尚書令何敬容掌選，序用多非其人。革性強直，每至朝宴，恒有褒貶，以此爲權勢所疾，乃謝病還家。
除光祿大夫、領步兵校尉、南、北兗二州大中正，優遊閑放，以文酒自娛。大同元年二月，卒，諡曰強子。有集二十卷，行於世。革歷官八府長史，四王行事，三爲二千石，傍無姬侍，家徒壁立，世以此高之。
長子行敏，好學有才俊，官至通直郎，早卒，有集五卷。
次子從簡，少有文情，年十七，作《采荷詞》以刺敬容，爲當時所賞。歷官司徒從事中郎。侯景亂，爲任約所害。子兼叩頭流血，乞代父命，以身蔽刃，遂俱見殺。天下莫不痛之。