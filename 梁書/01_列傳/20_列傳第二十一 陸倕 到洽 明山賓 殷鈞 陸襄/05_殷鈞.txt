殷鈞字季和，陳郡長平人也。晉太常融八世孫。父叡，有才辯，知名齊世，歷官司徒從事中郎。叡妻王奐女。奐爲雍州刺史、鎮北將軍，乃言於朝，以叡爲鎮北長史、河南太守。奐誅，叡並見害。鈞時年九歲，以孝聞。及長，恬靜簡交遊，好學有思理。善隸書，爲當時楷法，南鄉范雲、樂安任昉，並稱賞之。高祖與叡少舊故，以女妻鈞，卽永興公主也。
天監初，拜駙馬都尉，起家秘書郎、太子舍人、司徒主簿、秘書丞。鈞在職，啓校定秘閣四部書，更爲目錄。又受詔料檢西省法書古迹，別爲品目。遷驃騎從事中郎，中書郎、太子家令、掌東宮書記。頃之，遷給事黃門侍郎、中庶子、尚書吏部郎、司徒左長史，侍中。東宮置學士，復以鈞爲之。公事免。復爲中庶子，領國子博士、左驍騎將軍，博士如故。出爲明威將軍、臨川內史。
鈞體羸多疾，閉閤臥治，而百姓化其德，劫盜皆奔出境。嘗禽劫帥，不加考掠，但和言誚責。劫帥稽顙乞改過，鈞便命遣之，後遂爲善人。郡舊多山瘧，更暑必動，自鈞在任，郡境無復瘧疾。母憂去職，居喪過禮，昭明太子憂之，手書誡喻曰：「知比諸德，哀頓爲過，又所進殆無一溢，甚以酸耿。迥然一身，宗奠是寄，毀而滅性，聖教所不許。宜微自遣割，俯存禮制，穀粥果蔬，少加勉強。憂懷旣深，指故有及，並令繆道臻口具。」鈞答曰：「奉賜手令，並繆道臻宣旨，伏讀感咽，肝心塗地。小人無情，動不及禮，但稟生尫劣，假推年歲，罪戾所鐘，復加橫疾。頃者綿微，守盡晷漏，目亂玄黃，心迷哀樂，惟救危苦，未能以遠理自製。姜桂之滋，實聞前典，不避粱肉，復忝今慈，臣亦何人，降此憂愍。謹當循復聖言，思自補續，如脫申延，實由亭造。」服闋，遷五兵尚書，猶以頓瘵經時，不堪拜受，乃更授散騎常侍、領步兵校尉，侍東宮。尋改領中庶子。昭明太子薨，官屬罷，又領右遊擊，除國子祭酒，常侍如故。中大通四年，卒，時年四十九。諡曰貞子。二子：構，渥。