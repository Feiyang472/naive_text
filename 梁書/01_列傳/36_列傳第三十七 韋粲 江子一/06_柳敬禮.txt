柳敬禮，開府儀同三司慶遠之孫。父津，太子詹事。
敬禮與兄仲禮，皆少以勇烈知名。起家著作佐郎，稍遷扶風太守。侯景渡江，敬禮率馬步三千赴援。至都，據青溪埭，與景頻戰，恒先登陷陳，甚著威名。台城沒，敬禮與仲禮俱見於景，景遣仲禮經略上流，留敬禮爲質，以爲護軍。景餞仲禮於後渚，敬禮密謂仲禮曰：「景今來會，敬禮抱之，兄拔佩刀，便可斫殺，敬禮死亦無所恨。」仲禮壯其言，許之。及酒數行，敬禮目仲禮，仲禮見備衛嚴，不敢動，計遂不果。會景征晉熙，敬禮與南康王會理共謀襲其城，剋期將發，建安侯蕭賁知而告之，遂遇害。