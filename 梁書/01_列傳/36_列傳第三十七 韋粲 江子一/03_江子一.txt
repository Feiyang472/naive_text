江子一字元貞，濟陽考城人，晉散騎常侍統之七世孫也。父法成，天監中奉朝請。
子一少好學，有志操，以家貧闕養，因蔬食終身。起家王國侍郎、朝請。啓求觀書秘閣，高祖許之，有敕直華林省。其姑夫右衛將軍朱异，權要當朝，休下之日，賓客輻湊，子一未嘗造門，其高潔如此。稍遷尚書儀曹郎，出爲遂昌、曲阿令，皆著美績。除通直散騎侍郎，出爲戎昭將軍、南津校尉。
弟子四，歷尚書金部郎。大同初，遷右丞。兄弟性並剛烈。子四自右丞上封事，極言得失，高祖甚善之，詔尚書詳擇施行焉。左民郎沈炯、少府丞顧璵嘗奏事不允，高祖厲色呵責之；子四乃趨前代炯等對，言甚激切，高祖怒呼縛之，子四據地不受，高祖怒亦止，乃釋之。猶坐免職。
及侯景反，攻陷歷陽，自橫江將渡，子一帥舟師千餘人，於下流欲邀之，其副董桃生家在江北，因與其黨散走。子一乃退還南洲，復收餘衆，步道赴京師。賊亦尋至，子一啓太宗曰：「賊圍未合，猶可出蕩，若營柵一固，無所用武。」請與其弟子四、子五帥所領百餘人，開承明門挑賊。許之。子一乃身先士卒，抽戈獨進，群賊夾攻之，從者莫敢繼。子四、子五見事急，相引赴賊，並見害。詔曰：「故戎昭將軍、通直散騎侍郎、南津校尉江子一，前尚書右丞江子四，東宮直殿主帥子五，禍故有聞，良以矜惻，死事加等，抑惟舊章。可贈子一給事黃門侍郎，子四中書侍郎，子五散騎侍郎。」侯景平，世祖又追贈子一侍中，諡義子；子四黃門侍郎，諡毅子；子五中書侍郎，諡烈子。
子一續《黃圖》及班固「九品」，並辭賦文筆數十篇，行於世。