孔子袪，會稽山陰人。少孤貧好學，耕耘樵采，常懷書自隨，投閑則誦讀。勤苦自勵，遂通經術，尤明《古文尚書》。初爲長沙嗣王侍郎，兼國子助教，講《尚書》四十遍，聽者常數百人。中書舍人賀琛受敕撰《梁官》，啓子袪爲西省學士，助撰錄。書成，兼司文侍郎，不就。久之兼主客郎、舍人，學士如故。累遷湘東王國侍郎、常侍、員外散騎侍郎，又云麾廬江公記室參軍，轉兼中書通事舍人。尋遷步兵校尉，舍人如故。高祖撰《五經講疏》及《孔子正言》，專使子袪檢閱羣書，以爲義證。事竟，敕子袪與右衛朱异、左丞賀琛於士林館遞日執經。累遷通直正員郎，舍人如故。中大同元年，卒官，時年五十一。子袪凡著《尚書義》二十卷，《集注尚書》三十卷，續朱异《集注周易》一百卷，續何承天《集禮論》一百五十卷。