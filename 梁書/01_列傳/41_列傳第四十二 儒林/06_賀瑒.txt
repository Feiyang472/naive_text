賀瑒字德璉，會稽山陰人也。祖道力，善《三禮》，仕宋爲尚書三公郎、建康令。
瑒少傳家業。齊時，沛國劉瓛爲會稽府丞，見瑒深器異之。嘗與俱造吳郡張融，指瑒謂融曰：「此生神明聰敏，將來當爲儒者宗。」瓛還，薦之爲國子生。舉明經，揚州祭酒，俄兼國子助教。歷奉朝請、太學博士、太常丞，遭母憂去職。天監初，復爲太常丞，有司舉治賓禮，召見說《禮》義，高祖異之，詔朝朔望，預華林講。四年初，開五館，以瑒兼《五經》博士，別詔爲皇太子定禮，撰《五經義》。瑒悉禮舊事。時高祖方創定禮樂，瑒所建議，多見施行。七年，拜步兵校尉，領《五經》博士。九年，遇疾，遣醫藥省問，卒于館，時年五十九。所著《禮》、《易》、《老》、《莊講疏》、《朝廷博議》數百篇，《賓禮儀注》一百四十五卷。瑒于《禮》尤精，館中生徒常百數，弟子明經封策至數十人。
二子。革，字文明。少通《三禮》，及長，遍治《孝經》、《論語》、《毛詩》、《左傳》。起家晉安王國侍郎、兼太學博士，侍湘東王讀。敕於永福省爲邵陵、湘東、武陵三王講禮。稍遷湘東王府行參軍，轉尚書儀曹郎。尋除秣陵令，遷國子博士，于學講授，生徒常數百人。出爲西中郎湘東王諮議參軍，帶江陵令。王初於府置學，以革領儒林祭酒，講《三禮》，荊楚衣冠聽者甚衆。前後再監南平郡，爲民吏所德。尋加貞威將軍、兼平西長史、南郡太守。革性至孝，常恨貪祿代耕，不及養。在荊州歷爲郡縣，所得俸秩，不及妻孥，專擬還鄉造寺，以申感思。大同六年，卒官，時年六十二。弟季，亦明《三禮》，歷官尚書祠部郎，兼中書通事舍人。累遷步兵校尉、中書黃門郎，兼著作。