庾黔婁字子貞，新野人也。父易，司徒主簿，徵不至，有高名。
黔婁少好學，多講誦《孝經》，未嘗失色於人，南陽高士劉虬、宗測並歎異之。起家本州主簿，遷平西行參軍。出爲編令，治有異績。先是，縣境多虎暴。黔婁至，虎皆渡往臨沮界，當時以爲仁化所感。齊永元初，除孱陵令，到縣未旬，易在家遘疾，黔婁忽然心驚，舉身流汗，卽日棄官歸家，家人悉驚其忽至。時易疾始二日，醫云：「欲知差劇，但嘗糞甜苦。」易泄痢，黔婁輒取嘗之，味轉甜滑，心逾憂苦。至夕，每稽顙北辰，求以身代。俄聞空中有聲曰：「徵君壽命盡，不復可延，汝誠禱旣至，止得申至月末。」及晦而易亡，黔婁居喪過禮，廬于冢側。和帝卽位，將起之，鎮軍蕭穎胄手書敦譬，黔婁固辭。服闋，除西臺尚書儀曹郎。
梁臺建，鄧元起爲益州刺史，表黔婁爲府長史、巴西、梓潼二郡太守。及成都平，城中珍寶山積，元起悉分與僚佐，惟黔婁一無所取。元起惡其異衆，厲聲曰：「長史何獨爾爲！」黔婁示不違之，請書數篋。尋除蜀郡太守，在職清素，百姓便之。元起死于蜀，部曲皆散，黔婁身營殯殮，攜持喪柩歸鄉里。還爲尚書金部郎，遷中軍表記室參軍。東宮建，以本官侍皇太子讀，甚見知重，詔與太子中庶子殷鈞、中舍人到洽、國子博士明山賓等，遞日爲太子講《五經》義。遷散騎侍郎、荊州大中正。卒，時年四十六。