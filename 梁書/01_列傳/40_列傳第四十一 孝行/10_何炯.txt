何炯字士光，廬江灊人也。父撙，太中大夫。
炯年十五，從兄胤受業，一朞並通《五經》章句。炯白皙，美容貌，從兄求、點每稱之曰：「叔寶神清，弘治膚清。今觀此子，復見衛、杜在目。」炯常慕恬退，不樂進仕。從叔昌珝謂曰：「求、點皆已高蹈，爾無宜復爾。且君子出處，亦各一途。」年十九，解褐揚州主簿。舉秀才，累遷王府行參軍、尚書兵、庫部二曹郎。出爲永康令，以和理稱。還爲仁威南康王限內記室，遷治書侍御史。以父疾經旬，衣不解帶，頭不櫛沐，信宿之間，形貌頓改。及父卒，號慟不絕聲，枕凷藉地，腰虛腳腫，竟以毀卒。