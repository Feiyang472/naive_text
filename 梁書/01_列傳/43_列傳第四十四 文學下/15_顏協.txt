顏協字子和，琅邪臨沂人也。七代祖含，晉侍中、國子祭酒、西平靖侯。父見遠，博學有志行。初，齊和帝之鎮荊州也，以見遠爲錄事參軍，及即位於江陵，以爲治書侍御史，俄兼中丞。高祖受禪，見遠乃不食，發憤數日而卒。高祖聞之曰：「我自應天從人，何預天下士大夫事？而顏見遠乃至於此也。」
協幼孤，養於舅氏。少以器局見稱。博涉羣書，工於草隸。釋褐湘東王國常侍，又兼府記室。世祖出鎮荊州，轉正記室。時吳郡顧協亦在蕃邸，與協同名，才學相亞，府中稱爲「二協」。舅陳郡謝暕卒，協以有鞠養恩，居喪如伯叔之禮，議者重焉。又感家門事義，不求顯達，恒辭徵辟，游於蕃府而已。大同五年，卒，時年四十二。世祖甚嘆惜之，爲《懷舊詩》以傷之。其一章曰：「弘都多雅度，信乃含賓實。鴻漸殊未昇，上才淹下秩。」
協所撰《晉仙傳》五篇、《日月災異圖》兩卷，遇火湮滅。
有二子：之儀、之推，並早知名。之推，承聖中仕至正員郎、中書舍人。