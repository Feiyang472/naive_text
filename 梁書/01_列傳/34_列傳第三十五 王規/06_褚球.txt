褚球字仲寶，河南陽翟人。高祖叔度，宋征虜將軍、雍州刺史；祖曖，太宰外兵參軍；父繢，太子舍人；並尚宋公主。
球少孤貧，篤志好學，有才思。宋建平王景素，元徽中誅滅，惟有一女得存。其故吏何昌珝、王思遠聞球清立，以此女妻之，因爲之延譽。仕齊，起家征虜行參軍，俄署法曹，遷右軍曲江公主簿。出爲溧陽令，在縣清白，資公俸而已。除平西主簿。
天監初，遷太子洗馬、散騎侍郎，兼中書通事舍人。出爲建康令，母憂去職，以本官起之，固辭不拜。服闋，除北中郎諮議參軍，俄遷中書郎，復兼中書通事舍人。除雲騎將軍，累兼廷尉、光祿卿，舍人如故。遷御史中丞。球性公強，無所屈撓，在憲司甚稱職。普通四年，出爲北中郎長史、南蘭陵太守；入爲通直散騎常侍，領羽林監。七年，遷太府卿，頃之，遷都官尚書。中大同中，出爲仁威臨川王長史、江夏太守，以疾不赴職。改授光祿大夫，未拜，復爲太府卿，領步兵校尉。俄遷通直散騎常侍、秘書監，領著作。遷司徒左長史，常侍、著作如故。自魏孫禮、晉荀組以後，台佐加貂，始有球也。尋出爲貞威將軍輕車河東王長史、南蘭陵太守。入爲散騎常侍，領步兵。尋表致仕，詔不許。俄復拜光祿大夫，加給事中。卒官，時年七十。