江蒨字彥標，濟陽考城人。曾祖湛，宋左光祿、儀同三司；父斅，齊太常卿：並有重名於前世。
蒨幼聰警，讀書過目便能諷誦。選爲國子生，通《尚書》，舉高第。起家秘書郎，累遷司徒東閣祭酒、廬陵王主簿。居父憂以孝聞，廬於墓側，明帝敕遣齊仗二十人防墓所。服闋，除太子洗馬，累遷司徒左南屬，太子中舍人，秘書丞。出爲建安內史，視事朞月，義師下次江州，遣寧朔將軍劉諓之爲郡，蒨帥吏民據郡拒之。及建康城平，蒨坐禁錮。俄被原，起爲後軍臨川王外兵參軍。累遷臨川王友，中書侍郎，太子家令，黃門侍郎，領南兗州大中正。遷太子中庶子，中正如故。轉中權始興王長史。出爲伏波將軍、晉安內史。在政清約，務在寬惠，吏民便之。詔徵爲寧朔將軍、南康王長史，行府、州、國事。頃之，遷太尉臨川王長史，轉尚書吏部郎，右將軍。
蒨方雅有風格。僕射徐勉以權重自遇，在位者並宿士敬之，惟蒨及王規與抗禮，不爲之屈。勉因蒨門客翟景爲第七兒繇求蒨女婚，蒨不答，景再言之，乃杖景四十，由此與勉有忤。除散騎常侍，不拜。是時勉又爲子求蒨弟葺及王泰女，二人並拒之。葺爲吏部郎，坐杖曹中幹免官，泰以疾假出宅，乃遷散騎常侍，皆勉意也。初，天監六年，詔以侍中、常侍並侍帷幄，分門下二局入集書，其官品視侍中，而非華胄所悅，故勉斥泰爲之。蒨尋遷司徒左長史。
初，王泰出閤，高祖謂勉云：「江蒨資歷，應居選部。」勉對曰：「蒨有眼患，又不悉人物。」高祖乃止。遷光祿大夫。大通元年，卒，時年五十三。詔贈本官。諡肅子。
蒨好學，尤悉朝儀故事，撰《江左遺典》三十卷，未就，卒。文集十五卷。
子紑、經，在《孝行傳》。