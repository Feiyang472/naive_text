劉之遴字思貞，南陽涅陽人也。父虯，齊國子博士，諡文範先生。
之遴八歲能屬文，十五舉茂才對策，沈約、任昉見而異之。起家寧朔主簿。吏部尚書王瞻嘗候任昉，值之遴在坐，昉謂瞻曰：「此南陽劉之遴，學優未仕，水鏡所宜甄擢。」瞻卽辟爲太學博士。時張稷新除尚書僕射，托昉爲讓表，昉令之遴代作，操筆立成。昉曰：「荊南秀氣，果有異才，後仕必當過僕。」御史中丞樂藹，卽之遴舅，憲臺奏彈，皆之遴草焉。遷平南行參軍，尚書起部郎，延陵令，荊州治中。太宗臨荊州，仍遷宣惠記室。之遴篤學明審，博覽羣籍。時劉顯、韋稜並強記，之遴每與討論，咸不能過也。
還除通直散騎侍郎，兼中書通事舍人。遷正員郎，尚書右丞，荊州大中正。累遷中書侍郎，鴻臚卿，復兼中書舍人。出爲征西鄱陽王長史、南郡太守，高祖謂曰：「卿母年德並高，故令卿衣錦還鄉，盡榮養之理。」後轉爲西中郎湘東王長史，太守如故。初，之遴在荊府，嘗寄居南郡廨，忽夢前太守袁彖謂曰：「卿後當爲折臂太守，卽居此中。」之遴後果損臂，遂臨此郡。丁母憂，服闋，徵秘書監，領步兵校尉。出爲郢州行事，之遴意不願出，固辭，高祖手敕曰：「朕聞妻子具，孝衰於親；爵祿具，忠衰於君。卿旣內足，理忘奉公之節。」遂爲有司所奏免。久之，爲太府卿，都官尚書，太常卿。
之遴好古愛奇，在荊州聚古器數十百種。有一器似甌，可容一斛，上有金錯字，時人無能知者。又獻古器四種於東宮。其第一種，鏤銅鴟夷榼二枚，兩耳有銀鏤，銘云「建平二年造」。其第二種，金銀錯鏤古樽二枚，有篆銘云「秦容成侯適楚之歲造」。其第三種，外國澡灌一口，銘云「元封二年，龜茲國獻」。其第四種，古制澡盤一枚，銘云「初平二年造」。
時鄱陽嗣王範得班固所上《漢書》真本，獻之東宮，皇太子令之遴與張纘、到漑、陸襄等參校異同。之遴具異狀十事，其大略曰：「案古本《漢書》稱『永平十六年五月二十一日己酉，郎班固上』；而今本無上書年月日字。又案古本《敘傳》號爲中篇；今本稱爲《敘傳》。又今本《敘傳》載班彪事行；而古本云『稚生彪，自有傳』。又今本紀及表、志、列傳不相合爲次，而古本相合爲次，總成三十八卷。又今本《外戚》在《西域》後；古本《外戚》次《帝紀》下。又今本《高五子》、《文三王》、《景十三王》、《武五子》、《宣元六王》雜在諸傳秩中；古本諸王悉次《外戚》下，在《陳項傳》前。又今本《韓彭英盧吳》述云『信惟餓隸，布實黥徒，越亦狗盜，芮尹江湖，雲起龍驤，化爲侯王』；古本述云『淮陰毅毅，杖劍周章，邦之傑子，實惟彭、英，化爲侯王，雲起龍驤』。又古本第三十七卷，解音釋義，以助雅詁，而今本無此卷。」
之遴好屬文，多學古體，與河東裴子野、沛國劉顯常共討論書籍，因爲交好。是時《周易》《尚書》《禮記》《毛詩》並有高祖義疏，惟《左氏傳》尚闕。之遴乃著《春秋大意》十科，《左氏》十科，《三傳同異》十科，合三十事以上之。高祖大悅，詔答之曰：「省所撰《春秋》義，比事論書，辭微旨遠。編年之教，言闡義繁，丘明傳洙泗之風，公羊稟西河之學，鐸椒之解不追，瑕丘之說無取。繼踵胡母，仲舒云盛，因循《穀梁》，千秋最篤。張蒼之傳《左氏》，賈誼之襲荀卿，源本分鑣，指歸殊致，詳略紛然，其來舊矣。昔在弱年，乃經研味，一從遺置，迄將五紀。兼晚冬晷促，機事罕暇，夜分求衣，未遑搜括。須待夏景，試取推尋，若溫故可求，別酬所問也。」
太清二年，侯景亂，之遴避難還鄉，未至，卒於夏口，時年七十二。前後文集五十卷，行於世。
之亨字嘉會，之遴弟也。少有令名。舉秀才，拜太學博士，稍遷兼中書通事舍人，步兵校尉，司農卿。又代兄之遴爲安西湘東王長史、南郡太守。在郡有異績。數年卒于官，時年五十。荊士至今懷之，不忍斥其名，號爲「大南郡」、「小南郡」云。