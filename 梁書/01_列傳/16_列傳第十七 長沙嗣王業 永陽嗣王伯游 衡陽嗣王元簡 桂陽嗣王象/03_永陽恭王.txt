永陽嗣王伯游字士仁，高祖次兄敷之子。敷字仲達，解褐齊後將軍、征虜行參軍，輔太子舍人，洗馬，遷丹陽尹丞。入爲太子中舍人，除建威將軍、隨郡內史。招懷遠近，黎庶安之，以爲前後之政莫之及也。進號寧朔將軍，徵爲廬陵王諮議參軍。建武四年，薨。高祖即位，追贈侍中、司空，封永陽郡王，諡曰昭。
伯游美風神，善言玄理。天監元年四月，詔曰：「兄子伯游，雖年識未弘，意尚粗可。浙東奧區，宜須撫蒞，可督會稽東陽新安永嘉臨海五郡諸軍事、輔國將軍、會稽太守。」二年，襲封永陽郡王。五年，薨，時年二十三。諡曰恭。