太宗簡皇后王氏，諱靈賓，琅邪臨沂人也。祖儉，太尉、南昌文憲公。
后幼而柔明淑德，叔父暕見之曰：「吾家女師也。」天監十一年，拜晉安王妃。生哀太子大器，南郡王大連，長山公主妙䂮。中大通三年十月，拜皇太子妃。太清三年三月，薨于永福省，時年四十五。其年，太宗卽位，追崇爲皇后，諡曰簡。大寶元年九月，葬莊陵。先是詔曰：「簡皇后窀穸有期。昔西京霸陵，因山爲藏；東漢壽陵，流水而已。朕屬值時艱，歲饑民弊，方欲以身率下，永示敦朴。今所營莊陵，務存約儉。」又詔金紫光祿大夫蕭子范爲哀策文。
父騫，字思寂，本名玄成，與齊高帝偏諱同，故改焉。以公子起家員外郎，遷太子洗馬，襲封南昌縣公，出爲義興太守。還爲驃騎諮議，累遷黃門郎，司徒右長史。性凝簡，不狎當世。嘗從容謂諸子曰：「吾家門戶，所謂素族，自可隨流平進，不須苟求也。」永元末，遷侍中，不拜。高祖霸府建，引爲大司馬諮議參軍，俄遷侍中，領越騎校尉。
高祖受禪，詔曰：「庭堅世祀，靡輟於宗周，樂毅錫壤，乃昭於洪漢。齊故太尉南昌公，含章履道，草昧興齊，謨明翊贊，同符在昔。雖子房之蔚爲帝師，文若之隆比王佐，無以尚也。朕膺歷受圖，惟新寶命，莘莘玉帛，升降有典。永言前代，敬惟徽烈，匪直懋勳，義兼懷樹。可降封南昌公爲侯，食邑千戶。」騫襲爵，遷度支尚書。天監四年，出爲東陽太守，尋徙吳郡。八年，入爲太府卿，領后軍將軍，遷太常卿。十一年，遷中書令，加員外散騎常侍。
時高祖於鐘山造大愛敬寺，騫舊墅在寺側，有良田八十餘頃，卽晉丞相王導賜田也。高祖遣主書宣旨就騫求市，欲以施寺。騫答旨云：「此田不賣；若是敕取，所不敢言。」酬對又脫略。高祖怒，遂付市評田價，以直逼還之。由是忤旨，出爲吳興太守。在郡臥疾不視事。徵還，復爲度支尚書，加給事中，領射聲校尉。以母憂去職。
普通三年十月卒，時年四十九。詔贈侍中、金紫光祿大夫，諡曰安。子規襲爵，別有傳。