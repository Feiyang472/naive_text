高祖阮脩容諱令嬴，本姓石，會稽餘姚人也。齊始安王遙光納焉。遙光敗，入東昏宮。建康城平，高祖納爲彩女。天監七年八月，生世祖。尋拜爲脩容，常隨世祖出蕃。
大同六年六月，薨于江州內寢，時年六十七。其年十一月，歸葬江寧縣通望山。諡曰宣。世祖卽位，有司奏追崇爲文宣太后。
承聖二年，追贈太后父齊故奉朝請靈寶散騎常侍、左衛將軍，封武康縣侯，邑五百戶；母陳氏，武康侯夫人。