范述曾字子玄，吳郡錢唐人也。幼好學，從餘杭呂道惠受《五經》，略通章句。道惠學徒常有百數，獨稱述曾曰：「此子必爲王者師。」齊文惠太子、竟陵文宣王幼時，高帝引述曾爲之師友。起家爲宋晉熙王國侍郎。齊初，至南郡王國郎中令，遷尚書主客郎、太子步兵校尉，帶開陽令。述曾爲人謇諤，在宮多所諫爭，太子雖不能全用，然亦弗之罪也。竟陵王深相器重，號爲「周舍」。時太子左衛率沈約亦以述曾方汲黯。以父母年老，乞還就養，乃拜中散大夫。
明帝卽位，除遊擊將軍，出爲永嘉太守。爲政清平，不尚威猛，民俗便之。所部橫陽縣，山谷險峻，爲逋逃所聚，前後二千石討捕莫能息。述曾下車，開示恩信，凡諸凶黨，繦負而出，編戶屬籍者二百餘家。自是商賈流通，居民安業。在郡勵志清白，不受饋遺，明帝聞甚嘉之，下詔褒美焉。徵爲遊擊將軍。郡送故舊錢二十餘萬，述曾一無所受。始之郡，不將家屬；及還，吏無荷擔者。民無老少，皆出拜辭，號哭聞于數十里。
東昏時，拜中散大夫，還鄉里。高祖踐阼，乃輕舟出詣闕，仍辭還東。高祖詔曰：「中散大夫范述曾，昔在齊世，忠直奉主，往蒞永嘉，治身廉約，宜加禮秩，以厲清操。可太中大夫，賜絹二十匹。」
述曾生平得奉祿，皆以分施。及老，遂壁立無所資。以天監八年卒，時年七十九。注《易文言》，著雜詩賦數十篇。