二年春正月乙丑，詔王僧辯率衆軍士討陸納。戊寅，以吏部尚書王褒爲尚書右僕射，劉瑴爲吏部尚書。西魏遣大將尉遲迥襲益州。
三月庚午，詔曰：「食乃民天，農爲治本，垂之千載，貽諸百王，莫不敬授民時，躬耕帝籍。是以稼穡爲寶，《周頌》嘉其樂章；禾麥不成，魯史書其方册。秦人有農力之科，漢氏開屯田之利。頃歲屯否，多難荐臻，干戈不戢，我則未暇。廣田之令，無聞於郡國；載師之職，有陋於官方。今元惡殄殲，海內方一，其大庇黔首，庶拯橫流。一廛曠務，勞心日仄；一夫廢業，舄鹵無遺。國富刑清，家給民足。其力田之身，在所蠲免。外卽宣勒，稱朕意焉。」辛未，李洪雅以空靈城降賊，賊執之而歸。初，丁道貴走零陵投洪雅，洪雅使收餘衆。與之俱降。洪雅旣降賊，賊乃害道貴。丙子，賊將吳藏等帥兵據車輪。庚寅，有兩龍見湘州西江。
夏四月丙申，僧辯軍次車輪。
五月甲子，衆軍攻賊，大破之。乙丑，僧辯軍至長沙。甲戌，尉遲迥進逼巴西，潼州刺史楊虔運以城降，納迥。己丑，蕭紀軍至西陵。
六月乙卯，湘州平。是月，尉遲迥圍益州。
秋七月辛未，巴人苻升、徐子初斬賊城主公孫晁，舉城來降。紀衆大潰，遇兵死。乙未，王僧辯班師江陵，詔諸軍各還所鎮。
八月戊戌，尉遲迥陷益州。庚子，詔曰：「夫爰始居毫，不廢先王之都；受命于周，無改舊邦之頌。頃戎旃旣息，關柝無警。去魯興嘆，有感宵分，過沛殞涕，實勞夕寐。仍以瀟、湘作亂，庸、蜀阻兵，命將授律，指期克定。今八表乂清，四郊無壘，宜從青蓋之典，言歸白水之鄉。江、湘委輸，方船連舳，巴峽舟艦，精甲百萬，先次建鄴，行實京師，然後六軍遄征，九旂揚旆，拜謁塋陵，脩復宗社。主者詳依舊典，以時宣勒。」
九月庚午，司徒王僧辯旋鎮。丙子，以護軍將軍陸法和爲郢州刺史。乙酉，以晉安王方智爲江州刺史。是月，魏遣郭元建治舟師於合肥，又遣大將邢杲遠、步六汗薩、東方老率衆會之。
冬十一月辛酉，僧辨次于姑孰，卽留鎮焉。遣豫州刺史侯瑱據東關壘，征吳興太守裴之橫帥衆繼之。戊戌，以尚書右僕射王褒爲尚書左僕射，湘東太守張綰爲尚書右僕射。
十二月，宿預土民東方光據城歸化，魏江西州郡皆起兵應之。