七年春正月辛丑朔，赦殊死以下。丁卯，滑國遣使獻方物。
二月甲戌，北伐衆軍解嚴。河南遣使獻方物。丁亥，老人星見。
三月乙卯，高麗國遣使獻方物。
夏四月乙酉，太尉臨川王宏薨。南州津改置校尉，增加俸秩。詔在位羣臣，各舉所知，凡是清吏，咸使薦聞，州年舉二人，大郡一人。
六月己卯，林邑國遣使獻方物。
秋九月己酉，驃騎大將軍、開府儀同三司、荊州刺史鄱陽王恢薨。
冬十月辛未，以丹陽尹、湘東王繹爲荊州刺史。
十一月庚辰，大赦天下。是日，丁貴嬪薨。辛巳，夏侯亶、胡龍牙、元樹、曹世宗等衆軍剋壽陽城。丁亥，放魏揚州刺史李憲還北。以壽陽置豫州，合肥改爲南豫州。以中護軍夏侯亶爲豫、南豫二州刺史。平西將軍、郢州刺史元樹進號安西將軍。魏新野太守以郡降。