十六年春正月辛未，輿駕親祠南郊，詔曰：「朕當扆思治，政道未明，昧旦劬勞，亟移星紀。今太皞御氣，句芒首節，升中就陽，禋敬克展，務承天休，布茲和澤。尤貧之家，勿收今年三調。其無田業者，所在量宜賦給。若民有產子，卽依格優蠲。孤老鰥寡不能自存，咸加賑卹。班下四方。諸州郡縣，時理獄訟，勿使冤滯，並若親覽。」
二月庚戌，老人星見，甲寅，以安前將軍豫章王綜爲南徐州刺史。
三月丙子，河南王遣使獻方物。
夏四月甲子，初去宗廟牲。潮溝獲白雀一。
六月戊申，以廬陵王績爲江州刺史。
七月丁丑，以郢州刺史安成王秀爲鎮北將軍、雍州刺史。
八月辛丑，老人星見。扶南、婆利國各遣使獻方物。
冬十月，去宗廟薦脩，始用蔬果。