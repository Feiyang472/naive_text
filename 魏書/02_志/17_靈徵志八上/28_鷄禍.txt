洪範論曰：京房傳曰：鷄小畜，猶小臣也。角者，兵之象，在上，君之威也。此小臣執事者將秉君之威以生亂，不治之害。
高祖太和元年夏五月，有司奏京師有雌鷄二，頭上生冠如角，與眾鷄異。是時文明太后臨朝，信用羣小之徵。
世宗正始元年四月，河南有鷄雛，四足四翼。語在崔光傳。
八月，司州上言：河內民席眾家鷄雛，近尾上復有一頭，口目具。二頭皆從頸後各有二翼，二足旁行。是時世宗頗任羣小，更有朋黨，邪佞干政之驗。
延昌四年十二月，洛州上言魏興太守常矯家黃雌鷄，頭上肉角大如棗，長寸三分，角上生聚毛，長寸半。
肅宗正光元年正月，虎賁中郎將蘭兠家鷄雄、雌二，各頭上生兩角，其毛雜色，上聳過冠。時靈太后臨朝專政。