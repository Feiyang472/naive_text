洪範傳曰：棄法律，逐功臣，殺太子，以妾為妻，則火不炎上。謂火失其性而為災。
高宗太安五年春三月，肥如城內大火，官私廬舍焚燒略盡，唯有東西二寺佛圖像舍火獨不及。
高祖太和八年五月戊寅，河內沁縣澤自燃，稍增至百餘步，五日乃滅。
世宗景明元年三月乙巳，恒岳祠災。
肅宗正光元年五月，鈎盾禁災。
孝昌二年夏，幽州遒縣地燃。
三年春，瀛州城內大火，燒三千餘家。
出帝永熙三年二月，永寧寺九層佛圖災。既而時人咸言有人見佛圖飛入東海中。永寧佛圖，靈像所在，天意若曰：永寧見災，魏不寧矣。勃海，齊獻武王之本封也，神靈歸海，則齊室將興之驗也。
三月，并州三級寺南門災。
孝靜天平四年秋，鄴閶闔門東闕火。
武定三年冬，汾州西河北山有火潛行地下，熱氣上出。