洪範論曰：山，陽，君也；水，陰，民也。天戒若曰：君道崩壞，百姓將失其所也。
太祖天賜六年春三月，恒山崩。
世祖太延四年四月己酉，華山崩。其占曰：山岳配天，猶諸侯之係天子。山岳崩，諸侯有亡者。沮渠牧犍將滅之應。
世宗景明元年五月乙丑，齊州山茌縣太陰山崩，飛泉湧出，殺一百五十九人。
四年十一月丁巳，恒山崩。
正始元年十一月癸亥，恒山崩。
延昌三年八月辛巳，兗州上言：「泰山崩，頹石湧泉十七處。」泰山，帝王告成封禪之所也，而山崩泉湧，陽黜而陰盛，岱又齊地也。天意若曰：當有繼齊而興，受禪讓者。齊代魏之徵也。