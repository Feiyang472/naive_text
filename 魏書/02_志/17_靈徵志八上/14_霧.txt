班固說：上不寬大包容臣下，則不能居聖位。貌、言、視、聽，以心為主，四者皆失，則區瞀無識，故其咎霧。
世祖太延四年正月庚子，雨土如霧於洛陽。
高祖太和十二年十一月丙戌，土霧竟天，六日不開，到甲夜仍復濃密，勃勃如火煙，辛慘人鼻。
世宗景明三年二月己丑，秦州黃霧，雨土覆地。
八月己酉，濁氣四塞。
四年八月辛巳，涼州雨土覆地，亦如霧。
正始二年正月己丑夜，陰霧四塞，初黑後赤。
三年正月辛丑，土霧四塞。
九月壬申，黑霧四塞。
延昌元年二月甲戌，黃霧蔽塞。時高肇以外戚見寵，兄弟受封，同漢之五侯也。