永昌王健，泰常七年封。健姿貌魁壯，善弓馬，達兵法，所在征戰，常有大功。才藝比陳留桓王，而智略過之。從世祖破赫連昌，遂西略至木根山。討和龍，健別攻拔建德。後平叛胡白龍餘黨于西河。世祖襲蠕蠕，越涿邪山。車駕還，詔健殿後，蠕蠕萬騎追之，健與數十騎擊之，矢不虛發，所中皆應弦而斃，遂退。威震漠北。尋從平涼州，健功居多。又討破禿髮保周，自殺，傳首京師；復降沮渠無諱。無疾薨，諡曰莊王。
子仁，襲。仁亦驍勇，有父風，世祖奇之。後與濮陽王閭若文謀為不軌，發覺，賜死，國除。