和跋，代人也，世領部落，為國附臣。跋以才辯知名，太祖擢為外朝大人，參軍國大謀，雅有智算。頻使稱旨，拜龍驤將軍。未幾，賜爵日南公。從平中原，以功進為尚書，鎮鄴。
慕容德使兄子和守滑臺，和長史李辨殺和，求援於跋。跋率輕騎赴之。既至，辨悔，閉門拒守。跋使尚書郎鄧暉說之，辨乃開門。跋入，收其府藏。德聞之，遣將率三千騎，擊跋。跋逆擊，大破之，擒其將士千餘人而還。於是陳潁之民，多來向化。改封定陵公。與常山王遵率眾五萬，討賀蘭部別帥木易于，破之。出為平原太守。
太祖寵遇跋，冠於諸將。時羣臣皆敦尚恭儉，而跋好修虛譽，眩曜於時，性尤奢淫，太祖戒之，弗革。後車駕北狩豺山，收跋，刑之路側。妻劉氏自殺以從。初，將刑跋，太祖命其諸弟毗等視訣，跋謂毗曰：「灅北地瘠，可居水南，就耕良田，廣為產業，各相勉勵，務自纂修。」令之背己曰：「汝曹何忍視吾之死也！」毗等解其微意，詐稱使者，云奔長安，追之不及。太祖怒，遂誅其家。後世祖西巡五原，回幸犲山校獵，忽遇暴風，雲霧四塞。世祖怪而問之，羣下僉言跋世居此土，祠冢猶存，其或者能致斯變。帝遣建興公古弼祭以三牲，霧即除散。後世祖蒐狩之日，每先祭之。
少子歸，從征赫連昌有功，拜統萬將軍，賜爵成皐男。與西平公安頡攻虎牢，拔之。進爵高陽侯。後以罪徙配涼州為民。蓋吳作亂於關中，復拜歸龍驤將軍往討之。還，拜使持節、冠軍將軍、雍城鎮都大將、高陽侯。卒。
子度，襲爵。尚書都官郎、昌平太守。卒。
度子延穆，司州部郡從事，早卒。
子安，武定末，給事黃門侍郎。