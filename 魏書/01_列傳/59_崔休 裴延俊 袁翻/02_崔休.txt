崔休，字惠盛，清河人，御史中丞逞之玄孫也。祖靈和，仕劉義隆為員外散騎侍郎。父宗伯，世宗初，追贈清河太守。休少孤貧，矯然自立。舉秀才，入京師，與中書郎宋弁、通直郎邢巒雅相知友。尚書王嶷欽其人望，為長子娉休姊，贍以貨財，由是少振。高祖納休妹為嬪，以為尚書主客郎。轉通直正員郎，兼給事黃門侍郎。休好學，涉歷書史，公事軍旅之隙，手不釋卷，崇尚先達，愛接後來，常參高祖侍席，禮遇次于宋、郭之輩。
高祖南伐，以北海王為尚書僕射，統留臺事，以休為尚書左丞。高祖詔休曰：「北海年少，未閑政績，百揆之務，便以相委。」轉長史，兼給事黃門侍郎。後從駕南行。及車駕還，幸彭城，汎舟泗水，詔在侍筵，觀者榮之。
世宗初，休以弟亡，祖父未葬，固求勃海，於是除之。性嚴明，雅長治體，下車先戮豪猾數人，廣布耳目，所在姦盜，莫不擒翦，百姓畏之，寇盜止息，清身率下，勃海大治。時大儒張吾貴有盛名於山東，四方學士咸相宗慕，弟子自遠而至者恒千餘人。生徒既眾，所在多不見容。休乃為設俎豆，招延禮接，使肄業而還，儒者稱為口實。
入為吏部郎中，遷散騎常侍，權兼選任。休愛才好士，多所拔擢。廣平王懷數引談宴，世宗責其與諸王交遊，免官。後除龍驤將軍、洛州刺史。在州數年，以母老辭州，許之。尋行幽州事，徵拜司徒右長史。休聰明強濟，雅善斷決，幕府多事，辭訟盈几，剖判若流，殊無疑滯，加之公平清潔，甚得時談。復除吏部郎中，加征虜將軍、冀州大中正。遷光祿大夫，行河南尹。肅宗初，即真，加平東將軍。尋除平北將軍、幽州刺史，進號安北將軍。遷安東將軍、青州刺史。青州九郡民單𢶏、李伯徽、劉通等一千人，上書訟休德政，靈太后善之。休在幽青州五六年，皆清白愛民，甚著聲績，二州懷其德澤，百姓追思之。
徵為安南將軍、度支尚書，尋進號撫軍將軍、七兵尚書，又轉殿中尚書。休久在臺閣，明習典禮，每朝廷疑議，咸取正焉。諸公咸相謂曰：「崔尚書下意處，我不能異也。」正光四年卒，年五十二。賵帛五百匹，贈車騎將軍、尚書僕射、冀州刺史，諡文貞侯。
休少而謙退，事母孝謹。及為尚書，子仲文納丞相雍第二女，女妻領軍元叉長庶子祕書郎稚舒，挾恃二家，志氣微改，內有自得之心，外則陵藉同列。尚書令李崇、左僕射蕭寶夤、右僕射元欽，皆以雍、叉之故，每憚下之。始休母房氏欲以休女妻其外孫邢氏，休不欲，乃違其母情，以妻叉子，議者非之。休有九子。
長子㥄，字長儒。武定中，七兵尚書、武城縣開國公。
㥄弟仲文，散騎常侍。
仲文弟叔仁，性輕俠，重衿期。歷通直散騎侍郎、司徒司馬、散騎常侍，出為驃騎將軍、潁州刺史。以貪汙為御史所劾。興和中，賜死於宅。臨刑，賦詩與諸弟訣別而不及其兄，以其不甚營救故也。
叔仁弟叔義，孝莊時為尚書庫部郎。坐兄㥄鑄錢事發，合家逃逸，數日，叔義遂見執獲。時城陽王徽為司州牧，臨淮王彧以非其身罪，驟為致言，徽不從，乃殺之。
叔義弟子侃，以竊級為中書郎，為尚書左丞和子岳彈糾，失官。後兼通直常侍，使於蕭衍，還，路病卒。
子侃弟子聿，武定末，東莞太守。卒。
子聿弟子約，開府祭酒。
休弟夤，字敬禮。太子舍人，早卒。贈樂安太守。妻，安樂王長樂女晉寧主也，貞烈有德行。
子長謙，好學修立，少有令名。仕歷給事中，仍還鄉里。久之，刺史尉景取為開府諮議參軍事。晚頗以酒為損。天平中，被徵兼主客郎，接蕭衍使張臯等。後兼散騎常侍，使蕭衍。還，卒於宿豫，時人歎惜之。以死王事，贈驃騎將軍、南青州刺史。