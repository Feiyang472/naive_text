河間王若，字叔儒。年十六，未封而薨，追封河間，諡曰孝。詔京兆康王子太安為後。太安於若為從弟，非相後之義，廢之，以齊郡王子琛繼。
琛字曇寶，幼而敏慧，高祖愛之。世宗時，拜定州刺史。琛妃，世宗舅女，高皇后妹。琛憑恃內外，多所受納，貪惏之極。及還朝，靈太后詔曰：「琛在定州，惟不將中山宮來，自餘無所不致，何可更復敍用。」由是遂廢于家。琛以肅宗始學，獻金字孝經。又無方自達，乃與劉騰為養息，賂騰金寶巨萬計。騰屢為之言，乃得兼都官尚書，出為秦州刺史。在州聚斂，百姓吁嗟。屬東益、南秦二州氐反，詔琛為行臺，仍充都督，還攝州事。琛性貪暴，既總軍省，求欲無厭，百姓患害，有甚狼虎。進討氐羌，大被摧破，士卒死者千數，率眾走還。內恃劉騰，無所畏憚，為中尉糾彈，會赦，除名為民。尋復王爵，後討鮮于脩禮，敗，免官爵。後討汾晉胡、蜀，卒於軍，追復王爵。