叱列延慶，代西部人也，世為酋帥。曾祖鍮石，世祖末從駕至瓜步，賜爵臨江伯。父億彌，襲祖爵，高祖時越騎校尉。
延慶少便弓馬，有膽力。正光末，除直後，隸大都督李崇北伐。後隨尒朱榮入洛，仍從榮討葛榮於相州。延慶，世隆姊壻也，榮親遇之。葛榮既擒，除使持節、撫軍將軍、光祿大夫、假鎮東將軍、都督、西部第一領民酋長，封永寧縣開國伯，食邑五百戶。永安二年，以本將軍除恒州刺史。普泰初，世隆得志，特見委重，遷散騎常侍、車騎將軍、儀同三司，又進驃騎大將軍、開府，餘如故。尋除都督恒雲燕朔四州諸軍事、大都督、兼尚書左僕射、山東行臺，北海郡開國公，邑五百戶。
時幽州刺史劉靈助以莊帝幽崩，遂舉兵唱義，諸州豪右咸相結附。靈助進屯於定州之安固，世隆白前廢帝，以延慶與大都督侯淵於定州相會，以討靈助。淵謂延慶曰：「靈助善於卜占，百姓信惑，所在響應，未易可圖，若萬一戰有利鈍，則大事去矣。未若還師西入，據關拒險，以待其變。」延慶曰：「劉靈助，庸人也。天道深遠，豈其所識。大兵一臨，彼皆恃其妖術，坐看符厭，寧肯戮力致死，與吾爭勝負哉。如吾計者，政欲出營城外，詭言西歸，靈助聞之，必信而自寬，潛軍往襲，可一往而擒。」淵從之，乃出頓城西，聲云將還。簡精騎一千夜發，詰朝造靈助壘，戰於城北，遂破擒之。仍兼尚書左僕射，為恒、雲、燕、朔四州行臺。又除使持節、侍中、都督恒雲燕朔定五州諸軍事、定州刺史，餘如故。
與尒朱兆等拒義旗於韓陵，戰敗，延慶與尒朱仲遠走渡石濟。仲遠南竄，延慶北降齊獻武王。王與之入洛，仍從王於并州。後赴洛，出帝以為中軍大都督。延慶既尒朱親昵，又黨於權佞，出帝之西，齊獻武王入洛。以罪誅之。
延慶兄子平，武定末，儀同三司、右衞將軍、廮陶縣開國侯。