樊子鵠，代郡平城人。其先荊州蠻酋，被遷於代。父興，平城鎮長史，歸義侯。普泰中，子鵠貴顯，乃贈征虜將軍、荊州刺史。
子鵠值北鎮擾亂，南至并州，尒朱榮引為都督府倉曹參軍。孝昌三年冬，榮使子鵠詣京師。靈太后見之，問榮兵勢，子鵠應對稱旨，太后嘉之。除直齋，封南和縣開國子，邑三百戶，令還赴榮。榮以為行臺郎中，行上黨郡。及榮向洛，以為假節、假平南將軍、都督河東正平軍事、行唐州事。刺史崔元珍閉門拒守，子鵠攻克之。
建義初，拜平北將軍、晉州刺史，封永安縣開國伯，食邑千戶，又兼尚書行臺。治有威信，山胡率服。元顥入洛，薛脩義及降蜀陳雙熾等受顥處分，率眾攻州城。子鵠出與戰，大破之，又破脩義等於土門。以功拜撫軍將軍。尋徵授都官尚書、西荊州大中正。後兼右僕射，為行臺，督賈智等討呂文欣於東徐州，平之。還，除車騎將軍、左光祿大夫，進封南陽郡開國公，增戶六百，尚書如故，仍假驃騎大將軍，率所部為都督。時尒朱榮在晉陽，京師之事，子鵠頗預委寄，故在臺閣，征官不解。後出除散騎常侍、本將軍、殷州刺史。屬歲旱儉，子鵠恐民流亡，乃勒有粟之家分貸貧者，并遣人牛易力，多種二麥，州內以此獲安。
及尒朱榮之死，世隆等遣書招子鵠，欲與同趣京師，子鵠不從。以母在晉陽，啟求移鎮河南。莊帝嘉之，除車騎大將軍、豫州刺史、假驃騎大將軍、都督二豫郢三州諸軍事、兼尚書右僕射、二豫郢潁四州行臺。子鵠到相州，又敕賚絹五百匹。行達汲郡，聞尒朱兆入洛，乃渡河見仲遠，仲遠遣鎮汲郡。兆徵子鵠赴洛，既見，責以乖異之意，奪其部眾，將還晉陽。及紇豆陵步藩起，以子鵠為都督，徵發糧仗。元曄以為侍中、御史中尉、中軍大都督，隨曄向洛。普泰初，仍除舊任。及趙脩延叛於荊州，詔子鵠通三鵶道而還。遭母憂去職，前廢帝聞其在洛無宅，凶費不周，賚絹四百匹、粟五百石，以本官起之。
太昌初，兼尚書左僕射、東南道大行臺，總大都督杜德等追討尒朱仲遠。仲遠已奔蕭衍，收其兵馬甲仗。時蕭衍遣元樹入寇，陷據譙城。詔子鵠與德討之。樹屯兵梁國，欲來逆戰，見子鵠軍盛，夜退還譙。子鵠引兵追躡，樹又背城為陳。子鵠勒兵直趣城下，縱騎衝突，樹眾大敗，奔入城門，城門隘塞，多自殺害。於是斬千餘級，獲馬數百匹，大收鎧仗，遂圍城。加儀同三司。樹勒兵出戰，輒被摧衄，遂不敢出，自守而已。子鵠恐蕭衍遣救，乃分兵擊衍苞州、然州、宕州、大澗、蒙縣等五城，並望風逃散。樹既無外援，計無所出，子鵠又令人說之，樹遂請率眾歸南，以地還國。子鵠等許之，共結盟約。及樹眾半出，子鵠中擊，破之，擒樹及衍譙州刺史朱文開，俘馘甚多。班師，出帝賚馬匹。遷吏部尚書，轉尚書右僕射。尋加驃騎大將軍、開府，典選。
初，青州人耿翔聚眾反，亡奔蕭衍，衍資其兵，偷據膠州。除子鵠使持節、侍中、青膠大使，督濟州刺史蔡雋討之。師達青州，翔拔城奔走。在軍遇病，詔遣醫給藥。仍除兗州刺史，餘官如故，便道之州。子鵠先遣腹心緣歷民間，採察得失。及入境，太山太守彭穆參候失儀，子鵠責讓穆，并數其罪狀，穆皆引伏，於是州內震悚。
及出帝入關，子鵠據城為逆。南青州刺史大野拔、徐州人劉粹各率眾就子鵠。天平初，遣儀同三司婁昭等率眾討之。子鵠先使前膠州刺史嚴思達鎮東平郡，昭攻陷之，仍引兵圍子鵠。城久不拔，昭以水灌城。靜帝欲招慰下之，遣散騎常侍陸琛、兼黃門郎張景徵齎璽書勞子鵠，而大野拔因與相見，左右斬子鵠以降。