李堅，字次壽，高陽易人也。高宗初，因事為閹人。文明太后臨朝，稍遷至中給事中，賜爵魏昌伯。小心謹慎，常在左右，雖不及王遇、王質等，而亦見任用。高祖遷洛，轉被委授，為太僕卿，檢課牧產，多有滋息。世宗初，出為安東將軍、瀛州刺史，本州之榮，同於王質。所在受納，家產巨萬。值京兆王愉反於冀州，堅勒眾征愉，為愉所破。代還，遇風疾，拜光祿大夫，數年卒。贈撫軍將軍、相州刺史，賵帛五百匹。以弟子曇景為後，襲爵魏昌伯，為羽林監、直後。