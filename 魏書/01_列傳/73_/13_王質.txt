王質，字紹奴，高陽易人也。其家坐事，幼下蠶室。頗解書學，為中曹吏、內典監。稍遷祕書中散，加寧朔將軍，賜爵永昌子，領監御。遷為侍御給事，又領選部、監御二曹事，復特加前將軍，進爵魏昌侯。轉選部尚書，加員外散騎常侍。
出為鎮遠將軍、瀛州刺史。質在州十年，風化粗行，察姦糾慝，究其情狀，民庶畏服之。而刑政刻峻，多所笞戮，號為威酷。高祖頗念其忠勤宿舊，每行留大故，馮司徒亡，廢馮后，陸叡、穆泰等事，皆賜質以璽書，手筆莫不委至，同之戚貴。質皆寶掌以為榮。入為大長秋卿，未幾而卒。