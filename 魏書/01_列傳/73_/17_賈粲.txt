賈粲，字季宣，酒泉人也。太和中，坐事腐刑。頗涉書記。世宗末，漸被知識，得充內侍。自崇訓丞為長兼中給事中、中嘗藥典御，轉長兼中常侍。[13]遷光祿少卿、光祿大夫。
靈太后之廢，粲與元叉、劉騰等伺帝動靜。右衞奚康生之謀殺叉也，靈太后、肅宗同升於宣光殿，左右侍臣俱立西階下。康生既被囚執，粲紿太后曰：「侍官懷恐不安，陛下宜親安慰。」太后信之，適下殿，粲便扶肅宗於東序，前御顯陽，還閉太后於宣光殿。粲既叉黨，威福亦震於京邑。自云本出武威，魏太尉文和之後，遂移家屬焉。時武威太守韋景承粲意，以其兄緒為功曹。緒時年向七十。未幾，又以緒為西平太守，比景代下，已轉武威太守。
靈太后反政，欲誅粲，以叉、騰黨與不一，恐驚動內外乃止。出粲為濟州刺史，未幾，遣武衞將軍刁宣馳驛殺之，資財沒於縣官。