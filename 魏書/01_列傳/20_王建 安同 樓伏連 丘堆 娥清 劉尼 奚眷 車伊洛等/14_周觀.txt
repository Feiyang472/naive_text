周觀，代人也。驍勇有膂力，每在軍陳，必應募先登。以功進為軍將長史，尋轉軍將。擊赫連屈丐有功，賜爵安川子，遷北鎮軍將。世祖即位，從討蠕蠕。以軍功進為都副將，鎮雲中。神䴥中，又討蠕蠕，大獲，增爵為侯。從征平涼，進爵金城公，遷為都將。從破離石胡，加散騎常侍。轉高平鎮將。觀善撫士卒，號有威名。真君初，詔觀統五軍西討禿髮保周於張掖。徙其民數百家，將置於京師，至武威，輒與諸將私分之。世祖大怒，黜觀為金城侯，改授內都大官。出除平南將軍、秦州刺史，復爵金城公。撫馭失和，民薛永宗聚眾於汾曲以叛。觀討永宗，為流矢所中。世祖幸蒲坂，觀聞帝至，驚怖而起，瘡重遂卒。世祖怒，絕其爵。
子豆，初為三郎，遷軍將。卒于長樂太守。