丘堆，代人也，美容儀，以忠謹親侍。太宗即位，拾遺左右，稍遷散騎常侍。與叔孫建等討滅山胡。劉裕泝河西伐，詔堆與建自河內次枋頭以備寇盜。姚泓既滅，堆留鎮并州。赫連屈孑遣三千騎寇河西，堆自并州與游擊將軍王洛生擊走之。以功賜爵為侯。世祖監國臨朝，堆與太尉穆觀等為右弼。世祖即位，進爵臨淮公，加鎮西將軍。徙為太僕。
世祖征赫連昌，堆與常山王素督步兵三萬人為後繼。昌戰敗南奔，世祖遣堆與宗正娥清率五千騎略地關右。昌貳城守將堅守不下，堆與清攻拔之。詔堆班師，宜城王奚斤表留堆等進平昌，許之。堆、斤合軍與昌相拒擊。士馬乏糧，堆與義兵將軍封禮督租於民間，士卒暴掠，為昌所襲，敗績。堆將數百騎還城。斤追擊赫連定，留堆守輜重。斤為定所擒，堆聞而棄甲走長安，復將高涼王禮棄守東走蒲坂。世祖大怒，遣西平公安頡斬堆。延和初，詔曰：「堆，國之肺腑，勳著先朝，西征喪師，遂從軍法。國除祀絕，朕甚愍之。可賜其子跋爵淮陵侯，加安遠將軍。」後征蓋吳，戰沒。
子麟，襲爵。歷位駕部令。出為瑕丘鎮將、假平南將軍、東海公。遷東兗州刺史，卒官。