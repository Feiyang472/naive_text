和其奴，代人也。少有操行，善射御。初為三郎，轉羽林中郎，以恭勤致稱。賜爵東陽子，除奮武將軍。高宗初，[4]遷尚書，加散騎常侍，進爵平昌公，拜安南將軍，遷尚書左僕射。太安元年，詔羣臣議立皇太子名。其奴與司徒麗等以為宜以德命名，帝從之。又與河東王閭毗、太宰常英等並平尚書事。在官慎法，不受私請。時以西征吐谷渾諸將淹停不進，久囚未決。其奴與尚書毛法仁等窮問其狀連日，具伏。和平六年，遷司空，加侍中。高宗崩，乙渾與林金閭擅殺尚書楊保年等。殿中尚書元郁率殿中宿衞士欲加兵於渾。渾懼，歸咎於金閭，執金閭以付郁。時其奴以金閭罪惡未分，乃出之為定州刺史。皇興元年，長安鎮將東平王道符反，詔其奴領征西大將軍，率殿中精甲萬騎以討之，未至而道符敗，軍還。三年薨，內外咸歎惜之。贈平昌王，諡曰宣。
子天受，襲爵。初為內行令。太和六年，遷弩庫曹下大夫，卒。