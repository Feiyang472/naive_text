史臣曰：羅結枝附葉從，當舊之眷，子孫顯祿，俱至公王，伊馛以勇力見擢，而能贊伐姑臧之策，請參中祕之官，世祖嘉之於前，良有以也。乙瓌之驍猛，和奴之貞正，苟頹之剛直，虎子之威強，宇文之氣幹，咸亦有用之士。費穆出身致力，遂有功名，而末路一言，禍被簪帶。校之文和，異世同咎。其死也幸哉！孟威致力荒裔，其勤可錄矣。
校勘記