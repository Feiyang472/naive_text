趙柔，字元順，金城人也。少以德行才學知名河右。沮渠牧犍時，為金部郎。世祖平涼州，內徙京師。高宗踐阼，拜為著作郎。後以歷効有績，出為河內太守，甚著仁惠。柔嘗在路得人所遺金珠一貫，價直數百縑，柔呼主還之。後有人與柔鏵數百枚者，柔與子善明鬻之於市。有從柔買，索絹二十匹。有商人知其賤，與柔三十匹，善明欲取之。柔曰：「與人交易，一言便定，豈可以利動心也。」遂與之。搢紳之流，聞而敬服焉。其推誠秉信，皆此類也。隴西王源賀採佛經幽旨，作祗洹精舍圖偈六卷，柔為之注解，咸得理衷，為當時儁僧所欽味焉。又憑立銘讚，頗行于世。
子默，字沖明。武威太守。