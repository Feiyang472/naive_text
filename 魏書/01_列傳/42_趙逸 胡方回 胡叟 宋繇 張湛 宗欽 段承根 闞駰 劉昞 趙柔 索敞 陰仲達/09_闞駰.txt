闞駰，字玄陰，敦煌人也。祖倞，有名於西土。父玟，為一時秀士，官至會稽令。駰博通經傳，聰敏過人，三史羣言，經目則誦，時人謂之宿讀。注王朗易傳，學者藉以通經。撰十三州志，行於世。蒙遜甚重之，常侍左右，訪以政治損益。拜祕書考課郎中，給文吏三十人，典校經籍，刊定諸子三千餘卷。加奉車都尉。牧犍待之彌重，拜大行，遷尚書。姑臧平，樂平王丕鎮涼州，引為從事中郎。王薨之後，還京師。家甚貧弊，不免飢寒。性能多食，一飯至三升乃飽。卒，無後。