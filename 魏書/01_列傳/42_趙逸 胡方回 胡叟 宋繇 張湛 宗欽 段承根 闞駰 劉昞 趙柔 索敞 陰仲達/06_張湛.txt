張湛，字子然，一字仲玄，敦煌人，魏執金吾恭九世孫也。湛弱冠知名涼土，好學能屬文，沖素有大志。仕沮渠蒙遜，黃門侍郎、兵部尚書。涼州平，入國，年五十餘矣，賜爵南浦男，加寧遠將軍。司徒崔浩識而禮之。浩注易，敍曰：「國家西平河右，敦煌張湛、金城宗欽、武威段承根三人，皆儒者，並有儁才，見稱於西州。每與余論易，余以左氏傳卦解之，遂相勸為注。故因退朝之餘暇，而為之解焉。」其見稱如此。湛至京師，家貧不粒，操尚無虧，浩常給其衣食。每歲贈浩詩頌，浩常報答。及浩被誅，湛懼，悉燒之。
兄懷義，閑粹有才幹。遭母憂，哀毀過人，服制雖除，而蔬糲弗改。卒于征西參軍。
長子廣平，高平令。