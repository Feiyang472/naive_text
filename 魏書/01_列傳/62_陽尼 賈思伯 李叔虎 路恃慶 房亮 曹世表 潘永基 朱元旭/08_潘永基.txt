潘永基，字紹業，長樂廣宗人也。父靈虬，中書侍郎。永基性通率，輕財好施。為冀州鎮東府法曹行參軍，遷威烈將軍、揚州曲陽戍主，轉西硤石戍主，治陳留、南梁二郡事，頗有威惠。轉揚州車騎府主簿。累遷虎賁中郎將、直寢、前將軍。出為持節、平北將軍、冀州防城都督、長樂太守。于時葛榮攻信都，長圍遏水以灌州城。永基與刺史元孚同心勠力，晝夜防拒。外無軍援，內乏糧儲，從春至冬，力窮乃陷。榮欲害孚，永基請以身代孚死。
永安二年，除潁川太守，遷鎮東將軍、東徐州刺史。時蕭衍將曹世宗、馬洪武等率眾來寇，永基出討，破之。永熙中，為征東將軍、金紫光祿大夫，遷車騎將軍、左光祿大夫。尋加衞大將軍，復除東徐州刺史。前後在州，為吏民所樂。代還京師，元象初卒，年五十六。贈散騎常侍、都督冀瀛滄三州諸軍事、驃騎大將軍、尚書右僕射、司徒公、冀州刺史。
長子子禮，州主簿。
子禮弟子智，武定中，太尉士曹參軍。