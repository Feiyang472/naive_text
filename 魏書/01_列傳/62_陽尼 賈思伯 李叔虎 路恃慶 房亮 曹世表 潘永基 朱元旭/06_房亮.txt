房亮，字景高，清河人也。父法延，譙郡太守。亮好學，有節操。太和中，舉秀才，為奉朝請。拜祕書郎，又兼員外散騎侍郎，副中書侍郎宋弁使於蕭賾。還，除尚書二千石郎中、濟州中正。兼員外常侍，使高麗，高麗王託疾不拜。以亮辱命，坐白衣守郎中。後除濟北太守，轉平原太守，以清嚴稱。時冀州刺史、京兆王愉據州反，平原界在河北，與愉接境。愉乃遣人說亮，啖以榮利。亮即斬其使人，發兵防捍。愉怒，遣其大將張靈和率眾攻亮。亮督厲兵民，喻以逆順，出城拒擊，大破之。尋遭憂解任。服終，除左將軍、汲郡太守。遷前將軍、東荊州刺史。亮留心撫納，夷夏安之。時邊州刺史例得一子出身，亮不言其子而啟弟子超為奉朝請。議者稱之。轉平東將軍、滄州刺史，入為光祿大夫，加安東將軍。永安二年卒，年七十一。贈撫軍將軍、齊州刺史。
子柬，字元約。卒於光祿大夫。
亮弟詮，字鳳舉。尚書郎、本州中正。卒，贈撫軍將軍、齊州刺史。
詮弟悅，字季欣。解褐廣平王懷國常侍，轉青州平東府中兵參軍，加宣威將軍。遷高陽太守，轉廣川太守，加鎮遠將軍。普泰中，濟州刺史張瓊表所部置南清河郡，仍請悅為太守，朝廷從之。凡歷三郡，民吏安之。遷平東將軍、太中大夫。興和二年卒，年七十。贈征東將軍、濟州刺史。
長子超，字伯穎。武定末，司徒錄事參軍、濟州大中正。
超弟昭，淮州驃騎大將軍府長史。