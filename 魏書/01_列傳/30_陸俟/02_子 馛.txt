長子馛，多智，有父風。高宗見馛而悅之，謂朝臣曰：「吾常歎其父智過其軀，是復踰於父矣。」少為內都下大夫，奉上接下，行止取與，每能逆曉人意，與其從事者無不愛之。
興安初，賜爵聊城侯，出為散騎常侍、安南將軍、相州刺史，假長廣公。為政清平，抑強扶弱。州中有德宿老名望重者，以友禮待之，詢之政事，責以方略。如此者十人，號曰「十善」。又簡取諸縣強門百餘人，以為假子，誘接殷勤，賜以衣服，令各歸家，為耳目於外。於是發姦摘伏，事無不驗。百姓以為神明，無敢劫盜者。在州七年，家至貧約。徵為散騎常侍，民乞留馛者千餘人。顯祖不許，謂羣臣曰：「馛之善政，雖復古人何以加之？」賜絹五百匹、奴婢十口。馛之還也，吏民大斂布帛以遺之，馛一皆不受，民亦不取，於是以物造佛寺焉，名長廣公寺。後襲父爵，改封建安王。
時劉彧司州刺史常珍奇以懸瓠內附，而新民猶懷去就。馛銜旨撫慰，諸有陷軍為奴婢者，馛皆免之。百姓忻悅，民情乃定。蠕蠕犯塞，車駕親討，詔馛為選部尚書，錄留臺事，督兵運糧，一委處分。
顯祖將禪位於京兆王子推，任城王雲、隴西王源賀等並皆固諫。馛抗言曰：「皇太子聖德承基，四海屬望，不可橫議，干國之紀。臣請刎頸殿庭，有死無貳。」久之，帝意乃解，詔曰：「馛，直臣也，其能保吾子乎！」遂以馛為太保，與太尉源賀持節奉皇帝璽紱，傳位于高祖。
延興四年薨，贈以本官，諡曰貞王。馛有六子，琇、凱知名。
馛子 琇
琇，字伯琳，馛第五子。母赫連氏，身長七尺九寸，甚有婦德。馛有以爵傳琇之意。琇年九歲，馛謂之曰：「汝祖東平王有十二子，我為嫡長，承襲家業，今已年老，屬汝幼沖，詎堪為陸氏宗首乎？」琇對曰：「苟非鬬力，何患童稚。」馛奇之，遂立琇為世子。馛薨，襲爵。琇沉毅少言，雅好讀書，以功臣子孫為侍御長、給事中，遷黃門侍郎，轉太常少卿、散騎常侍、太子左詹事、領北海王師、光祿大夫，轉祠部尚書、司州大中正。會從兄叡事免官。景明初，試守河內郡。咸陽王禧謀反，令子曇和與尹仵期、薛繼祖等先據河內。琇聞禧敗，斬曇和首。時以琇不先送曇和，禧敗始斬首，責其通情，徵詣廷尉。廷尉少卿崔振窮治罪狀，按琇大逆，陸宗大小，咸見收捕。會將赦，先薨於獄。琇弟凱仍上書訴冤，世宗詔復琇爵。子景祚襲。
馛子 凱
凱，字智君，謹重好學。年十五，為中書學生，拜侍御中散，轉通直散騎侍郎，遷太子庶子、給事黃門侍郎。凱在樞要十餘年，以忠厚見稱，希言屢中，高祖嘉之。後遇患，頻上書乞骸骨，詔不許，敕太醫給湯藥。除正平太守，在郡七年，號為良吏。初，高祖將議革變舊風，大臣並有難色。又每引劉芳、郭祚等密與規謨，共論時政，而國戚謂遂疏己，怏怏有不平之色。乃令凱私喻之曰：「至尊但欲廣知前事，直當問其古式耳，終無親彼而相疏也。」國戚舊人意乃稍解。咸陽王禧謀逆，凱兄琇陷罪，凱亦被收，遇赦乃免。凱痛兄之死，哭無時節，目幾失明，訴冤不已，備盡人事。至正始初，世宗復琇官爵，凱大喜，置酒集諸親曰：「吾所以數年之中抱病忍死者，顧門戶計耳。逝者不追，今願畢矣。」遂以其年卒。贈龍驤將軍、南青州刺史，諡曰惠。
長子暐，字道暉，與弟恭之並有時譽。洛陽令賈禎見其兄弟，歎曰：「僕以老年，更覩雙璧。」又嘗兄弟共候黃門郎孫惠蔚，惠蔚謂諸賓曰：「不意二陸復在座隅，吾德謝張公，無以延譽。」暐起家司徒行參軍，太尉西閣祭酒，兼尚書右民、三公郎，坐事免。後除伏波將軍。正光中卒。贈司州治中。孝昌中，重贈冠軍將軍、恒州刺史。暐擬急就篇為悟蒙章，及七誘、十醉、章表數十篇。暐與恭之晚不睦，為時所鄙。
子元規，武定中，尚書郎。
恭之，字季順，有操尚。釋褐侍御史、著作佐郎。建義初，除中書侍郎，領著作郎，尋除河北太守，轉征虜將軍、殷州刺史。前廢帝初，拜廷尉卿，加鎮西將軍。所歷並有聲績，後坐事免。孝靜初，還復本任，出除征南將軍、東荊州刺史。天平四年卒。贈散騎常侍、衞將軍、吏部尚書、定州刺史，諡曰懿。恭之所著文章詩賦凡千餘篇。
子曄，開府中兵參軍。