樂浪王萬壽，和平三年封，拜征東大將軍，鎮和龍。性貪暴，徵還，道憂薨。諡曰厲王。
子康王樂平，襲。薨。
子長命，襲。坐殺人賜死，國除。
子忠，肅宗時，復前爵，位太常少卿。出帝汎舟天淵池，命宗室諸王陪宴。忠愚而無智，性好衣服，遂著紅羅襦，繡作領，碧紬袴，錦為緣。帝謂曰：「朝廷衣冠，應有常式，何為著百戲衣？」忠曰：「臣少來所愛，情存綺羅，歌衣舞服，是臣所願。」帝曰：「人之無良，乃至此乎！」