楊機，字顯略，天水冀人。祖伏恩，郡功曹，赫連屈丐時將家奔洛陽，因以家焉。機少有志節，為士流所稱。河南尹李平、元暉並召署功曹，暉尤委以郡事。或謂暉曰：「弗躬弗親，庶人弗信，何得委事於機，高臥而已。」暉曰：「吾聞君子勞於求士，逸於任賢。故前代有坐嘯之人，主諾之守。吾既委得其才，何為不可？」由是聲名更著。
解褐奉朝請。於時皇子國官，多非其人，詔選清直之士，機見舉為京兆王愉國中尉，愉甚敬憚之。遷給事中、伏波將軍、廷尉評。延昌中，行河陰縣事。機當官正色，不避權勢，明達政事，斷獄以情，甚有聲譽。平東將軍、荊州刺史楊大眼啟為其府長史。熙平中，為涇州平西府長史。尋授河陰令，轉洛陽令，京輦伏其威風，希有干犯。凡訴訟者，一經其前，後皆識其名姓，并記事理，世咸異之。遷鎮軍將軍、司州治中，轉別駕。荊州蠻叛，兼尚書左丞、南道行臺討之。還，除中散大夫，復為別駕，州牧、高陽王雍事多委機。出除清河內史，轉左將軍、河北太守，並有能名。建義初，拜平南將軍、光祿大夫、兼廷尉卿。又除安南將軍、司州別駕。未幾，行河南尹。轉廷尉卿，徙衞尉卿，出除安西將軍、華州刺史。永熙中，衞將軍、右光祿大夫。尋除度支尚書。
機方直之心久而彌厲，奉公正己，為時所稱。家貧無馬，多乘小犢車，時論許其清白。與辛雄等並誅，年五十九。
子毗羅，解褐開府參軍事，卒於鎮遠將軍。
機兄順，字元信。梁郡太守。
順子僧靜，武定中，太中大夫。
機兄子虬，少有公幹。頻為司州記室戶曹從事。早卒。