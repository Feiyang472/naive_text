裴叔業，河東聞喜人也。魏冀州刺史徽之後也。五代祖苞，晉秦州刺史。祖邕，自河東居于襄陽。父順宗、兄叔寶仕蕭道成，並有名位。
叔業少有氣幹，頗以將略自許。仕蕭賾，歷右軍將軍、東中郎將諮議參軍。蕭鸞見叔業而奇之，謂之曰：「卿有如是志相，何慮不大富貴。深宜勉之。」鸞為豫州，引為司馬，帶陳留太守。鸞輔政，叔業常伏壯士數百人於建業。及鸞廢昭文，叔業率眾赴之。鸞之自立也，以叔業為給事黃門侍郎，封武昌縣開國伯，食邑五百戶。高祖南巡，車駕次鍾離。鸞拜叔業持節、冠軍將軍、徐州刺史，以水軍入淮。去王師數十里，高祖令尚書郎中裴聿往與之語。叔業盛飾左右服玩以夸聿曰：「我在南富貴正如此，豈若卿彼之儉陋也。」聿云：「伯父儀服誠為美麗，但恨不晝遊耳。」徙輔國將軍、豫州刺史，屯壽陽。
鸞死，子寶卷自立，遷叔業本將軍、南兗州刺史。會陳顯達圍建鄴，叔業遣司馬李元護率軍赴寶卷，其實應顯達也。顯達敗而還。叔業慮內難未已，不願為南兗，以其去建鄴近，受制於人。寶卷嬖人茹法珍、王咺之等疑其有異，去來者並云叔業北入。叔業兄子植、颺、粲等，棄母奔壽陽。法珍等以其既在疆埸，急則引魏，力不能制，且欲羈縻之，白寶卷遣中書舍人裴長穆慰誘之，許不復回換。
叔業雖云得停，而憂懼不已，遣親人馬文範以自安之計訪之於寶卷雍州刺史蕭衍曰：「天下之事，大勢可知，恐無復自立理。雍州若能堅據襄陽，輒當勠力自保；若不爾，回面向北，不失作河南公。」衍遣文範報曰：「羣小用事，豈能及遠。多遣人相代，力所不辦；少遣人，又於事不足。意計回惑，自無所成。唯應送家還都以安慰之，自然無患。若意外相逼，當勒馬步二萬直出橫江，以斷其後，則天下之事一舉可定也。若欲北向，彼必遣人相代，以河北一地相處，河南公寧復可得？如此，則南歸之望絕矣。」叔業沉疑未決，遣信詣豫州刺史薛真度，具訪入國可否之宜。真度答書，盛陳朝廷風化惟新之美，知卿非無款心，自不能早決捨南耳。但恐臨迫而來，便不獲多賞。
叔業遲遲數反，真度亦遣使與相報復。乃遣子芬之及兄女夫韋伯昕奉表內附。景明元年正月，世宗詔曰：「叔業明敏秀發，英款早悟，馳表送誠，忠高振古，宜加褒授，以彰先覺。可使持節、散騎常侍、都督豫雍兗徐司五州諸軍事、征南將軍、豫州刺史，封蘭陵郡開國公，食邑三千戶。」又賜叔業璽書曰：「前後使返，有敕，想卿具一二。寶卷昏狂，日月滋甚，虐遍宰輔，暴加戚屬，淫刑既逞，朝無孑遺，國有瓦解之形，家無自安之計。卿兼茲智勇，深具禍萌，翻然高舉，去彼危亂。朕興居在念，深嘉乃勳。前即敕豫州緣邊諸鎮兵馬，行往赴援。楊大眼、奚康生鐵騎五千，星言即路；彭城王勰、尚書令肅精卒十萬，絡繹繼發。將以長驅淮海，電擊衡巫。卿其并心勠力，同斯大舉。殊勳茂績，職爾之由，崇名厚秩，非卿孰賞？并有敕與州佐吏及彼土人士，其有微功片效，必加褒異。」
軍未渡淮，叔業病卒，年六十三。李元護、席法友等推叔業兄子植監州事。乃贈開府儀同三司，餘如故。諡忠武公，給東園溫明祕器、朝服一襲、錢三十萬、絹一千匹、布五百匹、蠟三百斤。
子蒨之，字文聰。仕蕭鸞為隨郡王左常侍，先卒。子譚紹封。
譚，粗險好殺，所乘牛馬為小驚逸，手自殺之。然孝事諸叔，盡於子道，國祿歲入，每以分贍，世以此稱之。世宗以譚及高皇后弟貞、王肅子紹俱為太子洗馬。肅宗踐祚，轉員外常侍。遷輔國將軍、中散大夫。卒，贈平南將軍、豫州刺史，諡曰敬。
子測，字伯源，襲。歷通直散騎侍郎。天平中，走於關西。
蒨之弟芬之，字文馥。長者，好施，篤愛諸弟。仕蕭鸞，歷位羽林監。入國，以父勳授通直散騎常侍，上蔡縣開國伯，食邑七百戶。除廣平內史，固辭不拜。轉輔國將軍、東秦州刺史，在州有清靜之稱。入為征虜將軍、太中大夫。徙封山茌縣。出為後將軍、岐州刺史。正光末，元志西討隴賊，軍敗退守岐州，為賊所圍。城陷，志與芬之並為賊擒送於上邽，為莫折念生所害。贈平東將軍、青州刺史。
子涉，字仲昇，襲。卒。
子僑尼，襲。武定中，員外羽林監。齊受禪，爵例降。
芬之弟簡之、英之，並早卒。
英之弟藹之，字幼重。性輕率，好琴書。其內弟柳諧善鼓琴，藹之師諧而微不及也。歷通直散騎侍郎，平東將軍，安廣、汝陽二郡太守。卒。
叔業長兄子彥先，少有志尚。叔業以壽春入國，彥先景明二年逃遁歸魏。朝廷嘉之，除通直散騎常侍，封雍丘縣開國子，食邑三百戶。出為趙郡太守，為政舉大綱而已。正始中，轉勃海相。屬元愉作逆，徵兵郡縣，彥先不從，為愉拘執，踰獄得免。仍為沙門，潛行至洛。愉平，敕還郡。延昌中卒，時年六十一。熙平中，贈持節、左將軍、南青州刺史，諡曰惠恭。
子約，字元儉，性頗剛鯁。起家員外郎，轉給事中。永平中，丹陽太守。後襲爵。冀州大乘賊起，敕為別將，行勃海郡事。後州軍為賊所敗，遂圍郡城，城陷見害，年三十六。神龜中，贈平原太守。出帝時，復贈前將軍、揚州刺史。
長子英起，武定末，洛州刺史。
英起弟威起，卒於齊王開府中兵參軍，年三十二。贈鴻臚少卿。
彥先弟絢，揚州治中。時揚州霖雨，水入州城，刺史李崇居於城上，繫船憑焉。絢率城南民數千家汎舟南走，避水高原。謂崇還北，遂與別駕鄭祖起等送子十四人於蕭衍，自號豫州刺史。衍將馬仙琕遣軍赴之。崇聞絢反，未測虛實，乃遣國侍郎韓方興單舸召之。絢聞崇在，悵然驚恨。報崇曰：「比因大水，蹎䟺不免，羣情所逼，推為盟首。今大計已爾，勢不可追。恐民非公民，吏非公吏。願早行，無犯將士。」崇遣從弟寧朔將軍神、丹陽太守謝靈寶勒水軍討絢。絢率眾逆戰，神等大破之，斬其將帥十餘人。絢眾奔營，神乘勝克柵，眾皆潰散。絢匹馬單逃，為村民所獲。至尉升湖，絢曰：「吾為人吏，反而見擒，有何面目得視公也。」投水而死。并鄭祖起等皆斬之。
植，字文遠，叔業兄叔寶子也。少而好學，覽綜經史，尤長釋典，善談理義。仕蕭寶卷，以軍勳至長水校尉，隨叔業在壽春。叔業卒，僚佐同謀者多推司馬李元護監州，一二日謀不決定，唯席法友、柳玄達、楊令寶等數人慮元護非其鄉曲，恐有異志，共舉植監州。祕叔業喪問，教命處分皆出於植。於是開門納國軍，城庫管籥悉付康生。詔以植為征虜將軍、兗州刺史、崇義縣開國侯，食邑千戶。
尋進號平東將軍，入為大鴻臚卿。後以長子昕南叛，有司處之大辟。詔曰：「植闔門歸款，子昕愚昧，為人誘陷，雖刑書有常，理宜矜恤，可特恕其罪，以表勳誠。」尋除揚州大中正，出為安東將軍、瀛州刺史。罷州，復除大鴻臚卿。遷度支尚書，加金紫光祿大夫。
植性非柱石，所為無恒。兗州還也，表請解官，隱於嵩山，世宗不許，深以為怪。然公私集論，自言人門不後王肅，怏怏朝廷處之不高。及為尚書，志意頗滿，欲以政事為己任，謂人曰：「非我須尚書，尚書亦須我。」辭氣激揚，見於言色。入參議論，時對眾官面有譏毀。又表毀征南將軍田益宗，言華夷異類，不應在百世衣冠之上。率多侵侮，皆此類也。侍中于忠、黃門元昭覽之切齒，寢而不奏。會韋伯昕告植欲謀廢黜，尚書又奏：「羊祉告植姑子皇甫仲達，云受植旨，詐稱被詔，率合部曲，欲圖領軍于忠。臣等窮治，辭不伏引。然眾證明昞。案律，在邊合率部眾不滿百人以下，身猶尚斬，況仲達公然在京稱詔聚眾，諠惑都邑，駭動人情。量其本意，不可測度。按詐偽律：詐稱制者死。今依眾證，處仲達入死。金紫光祿大夫、尚書、崇義縣開國侯裴植，身居納言之任，為禁司大臣，仲達又稱其姓名，募集人眾，雖名仲達切讓，[1]無忿懼之心。眾證雖不見植，皆言仲達為植所使。召仲達責問而不告列，推論情狀，不同之理不可分明。不得同之常獄，有所降減。計同仲達，處植死刑。又植親率城眾，附從王化，依律上議，唯恩裁處。」詔曰：「凶謀既爾，罪不合恕。雖有歸化之誠，無容上議，亦不須待秋分也。」時于忠專擅朝權，既構成其禍，又矯為此詔，朝野怨之。臨終，神志自若，遺令子弟命盡之後，翦落鬚髮，被以法服，以沙門禮葬于嵩高之陰。年五十。
初，植與僕射郭祚、都水使者韋儁等同時見害，於後祚儁事雪加贈，而植追復封爵而已。植故吏勃海刁沖上疏訟之，於是贈植征南將軍、尚書僕射、揚州刺史。乃改葬。
植母，夏侯道遷之姊也，性甚剛峻，於諸子皆如嚴君。長成之後，非衣㡊不見，小有罪過，必束帶伏閣，經五三日乃引見之，督以嚴訓。唯少子衍得以常服見之，旦夕溫凊。植在瀛州也，其母年踰七十，以身為婢，自施三寶，布衣麻菲，手執箕箒，於沙門寺洒掃。植弟瑜、粲、衍並亦奴僕之服，泣涕而從，有感道俗。諸子各以布帛數百贖免其母。於是出家為比丘尼，入嵩高，積歲乃還家。植雖自州送祿奉母及贍諸弟，而各別資財，同居異爨，一門數竈，蓋亦染江南之俗也。植母既老，身又長嫡，其臨州也，妻子隨去，分違數歲。論者譏焉。
子惔，字道則，襲爵。
植弟颺，壯果有謀略。常隨叔業征伐，以軍功為寶卷驍騎將軍。叔業之歸誠也，遣颺率軍於外，外以討蠻楚為名，內實備寶卷之眾。景明初，以颺為輔國將軍、南司州刺史，擬戍義陽，封義安縣開國伯，邑千戶。詔命未至，為賊所殺。贈冠軍將軍，進爵縣侯，餘如故。世宗以颺勳効未立而卒，其子烱不得襲封。肅宗初，烱行貨於執事，乃封城平縣開國伯，食邑八百戶。
烱，字休光，小字黃頭。頗有文學，善事權門。領軍元叉納其金帛，除鎮遠將軍、散騎侍郎、揚州大中正，進伯為侯，改封高城縣，增邑一千戶。尋兼尚書右丞。出為東郡太守。孝昌三年，為城民所害。贈散騎常侍、鎮東將軍、青州刺史，開國如故，諡曰簡。
子斌，襲。武定中，廣州長流參軍。齊受禪，爵例降。
颺弟瑜，字文琬。初拜通直散騎常侍，封下密縣開國子，食邑三百戶。尋試守滎陽郡，坐虐暴殺人免官。後徙封灌津子。卒於勃海太守，年四十五。贈平南將軍、豫州刺史，諡曰定。
子堪，字靈淵，襲爵。歷尚書郎。興和中，坐事死，爵除。
瑜弟粲，字文亮。景明初，賜爵舒縣子。沉重，善風儀，頗以驕豪為失。歷正平、恒農二郡太守。高陽王雍曾以事屬粲，粲不從，雍甚為恨。後因九日馬射，敕畿內太守皆赴京師。雍時為州牧，粲往修謁，雍含怒待之，粲神情閑邁，舉止抑揚，雍目之不覺解顏。及坐定，謂粲曰：「相愛舉動，可更為一行。」粲便下席為行，從容而出。坐事免官。後世宗聞粲善自標置，欲觀其風度，忽令傳詔就家急召之，須臾之間，使者相屬，合家恇懼，不測所以，粲更恬然，神色不變。世宗歎異之。時僕射高肇以外戚之貴，勢傾一時，朝士見者咸望塵拜謁，粲候肇，惟長揖而已。及還，家人尤責之，粲曰：「何可自同凡俗也。」又曾詣清河王懌，下車始進，便屬暴雨，粲容步舒雅，不以霑濡改節。懌乃令人持蓋覆之，歎謂左右曰：「何代無奇人！」性好釋學，親升講座，雖持義未精，而風韻可重。但不涉經史，終為知音所輕。
世宗末，除前將軍、太中大夫、揚州大中正，遷安南將軍、中書令。肅宗釋奠，以為侍講。轉金紫光祿大夫。後元顥入洛，以粲為西兗州刺史。尋為濮陽太守崔巨倫所逐，棄州入嵩高山。
前廢帝初，徵為驃騎將軍、左光祿大夫，復為中書令。後正月晦，帝出臨洛濱，粲起於御前再拜曰：「今年還節美，聖駕出遊，臣幸參陪從，豫奉醼樂，不勝忻戴，敢上壽酒。」帝曰：「昔歲北海入朝，暫竊神器，具聞爾日卿戒之以酒，今欲使我飲，何異於往情？」粲曰：「北海志在沉湎，故諫其所失。陛下齊聖溫克，臣敢獻微誠。」帝曰：「實乃寡德，甚愧來譽。」仍為命酌。
出帝初，出為驃騎大將軍、膠州刺史。屬時亢旱，士民勸令禱於海神。粲憚違眾心，乃為祈請，直據胡床，舉杯而言曰：「僕白君。」左右云，前後例皆拜謁。粲曰：「五嶽視三公，四瀆視諸侯，安有方伯而致禮海神也。」卒不肯拜。時青州叛賊耿翔受蕭衍假署，寇亂三齊。粲唯高談虛論，不事防禦之術。翔乘其無備，掩襲州城。左右白言賊至，粲云：「豈有此理！」左右又言已入州門，粲乃徐云：「耿王可引上廳事，自餘部眾且付城外。」其不達時變如此。尋為翔所害，送首蕭衍，時年六十五。
子舍，字文若。員外散騎侍郎。
粲弟衍，字文舒。學識優於諸兄，才行亦過之。事親以孝聞，兼有將略。仕蕭寶卷，至陰平太守。景明二年，始得歸國，授通直郎。
衍欲辭朝命，請隱嵩高，乃上表曰：「臣幸乘昌運，得奉盛化，沐藉炎風，餐佩唐德，於生於運，已溢已榮。但攝性乖和，恒苦虛弱。比風露增加，精形侵耗。小人愚懷，有願閑養。伏見嵩岑極天，苞育名草，修生救疾，多遊此岫。臣質無靈分，性乖山水，非敢追踵輕舉，髣髴高蹤，誠希藥此沉痾，全養禀氣耳。若所療微痊，庶偶影風雲，永歌至德。荷衣葛屨，裁營已整；搖策納屣，便陟山途。謹附陳聞，乞垂昭許。」詔曰：「知欲養痾中岳，練石嵩嶺，栖素雲根，餌芝清壑，騰跡之操，深用嘉焉。但治缺古風，有愧山客耳。既志往難裁，豈容有抑，便從來請。」
世宗之末，衍稍以出山，干祿執事。肅宗除散騎侍郎，行河內郡事。尋除建興太守，轉河內太守，加征虜將軍。遭母憂解任。衍歷二郡，廉貞寡欲，善撫百姓，民吏追思之。
孝昌初，蕭衍遣將曹敬宗寇荊州，山蠻應之，大路斷絕。都督崔暹率數萬之眾，盤桓魯陽，不能前討。荊州危急，朝廷憂之。詔衍為別將、假前將軍，與恒農太守王羆率軍一萬出武關以救荊州。賊逆戰於浙陽，衍大破之，賊遂退走，荊州圍解。除使持節、散騎常侍、平東將軍、假安東將軍、北道都督，鎮鄴西之武城，封安陽縣開國子，食邑三百戶。
時相州刺史、安樂王鑒潛圖叛逆，衍覺其有異，密表陳之。尋而鑒所部別將嵇宗馳驛告變。乃詔衍與都督源子邕、李神軌等討鑒，平之。除撫軍將軍、相州刺史，假鎮北將軍、北道大都督，進封臨汝縣開國公，增邑千二百戶，常侍如故。仍詔衍與子邕北討葛榮。軍次陽平之東北漳曲，賊來拒戰，衍軍敗見害。朝野人情，莫不駭惋。贈使持節、車騎大將軍、司空、相州刺史。
子嵩，襲。武定中，河內太守。齊受禪，爵例降。
又天水冀人尹挺，仕蕭鸞，以軍勳至陳郡太守。遂與叔業參謀歸誠。景明初，除輔國將軍、南司州刺史，擬戍義陽，亦封宋縣開國伯，食邑八百戶。轉冠軍將軍、東郡太守。未拜而卒。賜布帛一百匹，贈本將軍、涇州刺史。
子循，歷太原太守。循弟彖，饒安令、遼西太守。兄弟皆有政事才。
時河東南解人柳玄達，頗涉經史。仕蕭鸞，歷諸王參軍。與叔業姻婭周旋，叔業之鎮壽春，委以管記。及叔業之被猜疑，將謀獻款，玄達贊成其計，前後表啟皆玄達之詞。景明初，除輔國將軍、司徒諮議參軍，封南頓縣開國子，邑二百戶。二年秋卒，時年四十三。後改封夏陽縣，邑戶如先。玄達曾著大夫論，備陳叔業背逆歸順、契闊危難之旨，又著喪服論，約而易尋。文多不錄。
子絺，襲。武定中，東太原太守。齊受禪，爵例降。
絺弟遠，字季雲。性粗疏無拘撿，時人或謂之「柳癲」。好彈琴，耽酒，時有文詠。為肅宗挽郎。出帝初，除儀同開府參軍事。放情琴酒之間。每出返，家人或問有何消息，答云：「無所聞，縱聞亦不解。」元象二年，客遊項城，遇患卒，時年四十。
玄達弟玄瑜，景明初，除正員郎，轉鎮南大將軍開府從事中郎，帶汝陰太守。延昌二年卒，年五十五。
子諧，頗有文學。善鼓琴，以新聲手勢，京師士子翕然從學。除著作佐郎。建義初，於河陰遇害，時年二十六。
又武都人楊令寶，有膂力，善射。仕蕭鸞，數為小將，征戰著效，至譙郡太守，遂參叔業歸誠之謀。景明初，除輔國將軍、南兗州刺史。擬戍淮陰，封寧陵縣開國子，食邑五百戶。在淮南征戰，累著勞捷。徵拜冠軍將軍，試守京兆內史。卒，追封邵陵縣開國子，邑二百戶，賜帛三百匹，贈征虜將軍、華州刺史。
子彪，襲爵。永熙中，征虜將軍、中散大夫。齊受禪，例降。
令寶弟令仁，亦隨令寶立效。前將軍、汝南內史。
又京兆杜陵人韋伯昕，學尚，有壯氣。自以才智優於裴植，常輕之，植疾之如讎。即彥先之妹壻也。叔業以其有大志，故遣送子芬之為質。景明初，封雲陵縣開國男，食邑二百戶，拜南陽太守。數歲，坐事免。久之，拜員外散騎常侍，加中壘將軍。延昌末，告尚書裴植謀為廢黜，植坐死。後百餘日，伯昕亦病卒。臨亡，見植為祟，口云：「裴尚書死，不獨見由，何以見怒也？」
其叔業爪牙心膂所寄者：裴智淵，左中郎將，封浚儀縣；王昊，左軍將軍，封南汝陰縣；趙革，右中郎將，封西宋縣。並開國男，食邑各二百戶。李道真，右軍將軍，封睢陽縣開國子，食邑五百戶；胡文盛，右軍將軍，封剛陽縣；魏承祖，右軍將軍，封平春縣。並開國子，食邑各三百戶。
承祖，廣陵寒人也。依隨叔業，為趨走左右。壯健，善事人，叔業待之甚厚。及出為州，以為防閤。善撫士卒，兼有將用，自景明以後，常為統軍，南北征伐，累有戰功。歷太原太守，至光祿大夫、安南將軍。蕭衍遣將圍義陽，士民應之。三關既陷，州城時甚縣急。以承祖持節，行撫軍將軍，率師討之。大破賊眾，解義陽之圍，還復三關，遂為名將。終於并州刺史。
衣冠之士，預叔業勳者：安定皇甫光，北地梁祐，清河崔高客，天水閻慶胤，河東柳僧習等。
光，美鬚髯，善言笑。仕蕭鸞，以軍勳至右軍將軍。入國，為輔國將軍，假南兗州刺史。卒於勃海太守。
兄椿齡，薛安都壻也。隨安都於彭城內附，歷位司徒諮議、岐州刺史。光未入朝而椿齡先卒。
椿齡子璋，鄉郡相。
璋弟瑒，為司徒胡國珍所拔，自太尉記室超遷吏部郎。性貪婪，多所受納，鬻賣吏官，皆有定價。後以丞相、高陽王雍之壻，超拜持節、冠軍將軍、豫州刺史。為政殘暴，百姓患之。罷州後，仍遇風病。久之，除安南將軍、光祿大夫。太昌初卒，年五十八。贈衞大將軍、尚書左僕射、雍州刺史。子長卿，司州主簿、祕書郎中、太尉司馬。
祐，叔業之從姑子也。好學，便弓馬。隨叔業征伐，身被五十餘創。景明初，拜右軍將軍，賜爵山桑子。出為北地太守，清身率下，甚有治稱。歷驍騎將軍、太中大夫、右將軍。從容風雅，好為詩詠，常與朝廷名賢汎舟洛水，以詩酒自娛。遷光祿大夫，加平北將軍。端然養志，不歷權門。出為平西將軍、京兆內史，當世歎其抑屈。卒官，贈本將軍、涇州刺史。
高客，博學，善文札，美風流。景明初，拜散騎侍郎。出為楊州開府掾，帶陳留太守。卒官。
慶胤，父汪，參薛安都平北將軍事。安都入國，聽汪還南。慶胤博識洽聞，善於談論，聽其言說，不覺忘疲。景明初，為李元談輔國府司馬。卒於敷城太守。
僧習，善隸書，敏於當世。景明初，為裴植征虜府司馬。稍遷北地太守，為政寬平，氐羌悅愛。肅宗時，至太中大夫，加前將軍，出為潁川太守。卒官。