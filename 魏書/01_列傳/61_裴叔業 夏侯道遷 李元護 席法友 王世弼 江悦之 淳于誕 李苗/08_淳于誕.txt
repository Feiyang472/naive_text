淳于誕，字靈遠。其先太山博人，後世居於蜀漢，或家安固之桓陵縣。[6]父興宗，蕭賾南安太守。誕年十二，隨父向揚州。父於路為羣盜所害。誕雖童稚，而哀感奮發，傾資結客，旬朔之內，遂得復讎，由是州里歎異之。賾益州刺史劉悛召為主簿。蕭衍除步兵校尉。
景明中，自漢中歸國。既達京師，陳伐蜀之計，世宗嘉納之。延昌末，王師大舉，除驍騎將軍，假冠軍將軍，都督別部司馬，領鄉導統軍。誕不願先受榮爵，乃固讓實官，止參戎號。及奉辭之日，詔遣主書趙桃弓宣旨勞勉，若克成都，即以益州許之。師次晉壽，蜀人大震。屬世宗晏駕，不果而還。後以客例，起家除羽林監。蕭衍遣將張齊攻圍益州，詔誕為統軍，與刺史傅豎眼赴援。事寧還朝。
正光中，秦隴反叛，詔誕為西南道軍司、假冠軍將軍、別將，從子午南出斜谷趣建安，與行臺魏子建共參經略。時衍益州刺史蕭淵猷遣將樊文熾、蕭世澄等率眾數萬圍小劍戍，益州刺史邴虬令子達拒之。[7]因轉營，為文熾所掩，統軍胡小虎、崔珍寶並見俘執。子建遣誕助討之。誕勒兵馳赴，相對月餘，未能摧殄。文熾軍行之谷，東峯名龍鬚山，置柵其上以防歸路。誕以賊眾難可角力，乃密募壯士二百餘人，令夜登山攻其柵。及時火起，[8]煙焰漲天。賊以還途不守，連營震怖。誕率諸軍鳴鼓攻擊，文熾大敗，俘斬萬計，擒世澄等十一人。文熾為元帥，先走獲免。
孝昌初，子建以誕行華陽郡，帶白馬戍。二年，復以誕行巴州刺史。三年，朝議以梁州安康郡阻帶江山，要害之所，分置東梁州，仍以誕為鎮遠將軍、梁州刺史。永安二年四月卒，時年六十。贈安西將軍、益州刺史，諡曰莊。
長子亢。
亢弟胤，字□館。武定末，梁州驃騎府司馬。