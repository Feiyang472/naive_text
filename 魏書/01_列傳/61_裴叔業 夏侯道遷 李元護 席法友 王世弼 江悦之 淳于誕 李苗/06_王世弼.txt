王世弼，京兆霸城人也。劉裕滅姚泓，其祖父從裕南遷。世弼身長七尺八寸，魁岸有壯氣。善草隸書，好愛墳典。仕蕭鸞，以軍勳至游擊將軍，為軍主，助戍壽春，遂與叔業同謀歸誠。景明初，除冠軍將軍、南徐州刺史，擬戍鍾離，懸封慎縣開國伯，食邑七百戶。後以本將軍除東徐州刺史，治任於刑，為民所怨，有受納之響。歲餘，為御史中尉李平所彈，會赦免。久之，拜太中大夫，加征虜將軍。尋以本將軍出為河北太守，治有清稱。轉勃海相，尋遷中山內史，加平北將軍。直閤元羅，領軍叉弟也，曾行過中山，謂世弼曰：「二州刺史，翻復為郡，亦當恨恨耳。」世弼曰：「儀同之號，起自鄧隲；平北為郡，始在下官。」正光元年卒官。贈本將軍、豫州刺史，諡曰康。
長子會，汝陽太守。
次子由，字茂道。好學，有文才，尤善草隸。性方厚，有名士之風。又工摹畫，為時人所服。歷給事中、尚書郎、東萊太守。罷郡後寓居潁川。天平初，元洪威構逆，大軍攻討，為亂兵所害，時年四十三。名流悼惜之。