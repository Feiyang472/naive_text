高聰，字僧智，本勃海蓨人。曾祖軌，隨慕容德徙青州，因居北海之劇縣。父法昂，劉駿車騎將軍王玄謨甥也。少隨玄謨征伐，以軍功至員外郎。早卒。
聰生而喪母，祖母王撫育之。大軍攻克東陽，聰徙入平城，與蔣少遊為雲中兵戶，窘困無所不至。族祖允視之若孫，大加賙給。聰涉獵經史，頗有文才，允嘉之，數稱其美，言之朝廷，云：「青州蔣少遊與從孫僧智，雖為孤弱，然皆有文情。」由是與少遊同拜中書博士。積十年，轉侍郎，以本官為高陽王雍友，稍為高祖知賞。
太和十七年，兼員外散騎常侍，使於蕭昭業。高祖定都洛陽，追詔聰等曰：「比於河陽敕卿，仍屆瀍洛，周視舊業，依然有懷，固欲先之營之，後乃薄伐。且以賾喪甫爾，使通在昔，乘危幸凶，君子弗取。是用輟茲前圖，遠期來會，爰息六師，三川是宅，將底居成周，永恢皇宇。今更造璽書，以代往詔，比所敕授，隨宜變之，善勗皇華，無替指意。」使還，遷通直散騎常侍、兼太府少卿，轉兼太子左率。
聰微習弓馬，乃以將用自許。高祖銳意南討，專訪王肅以軍事。聰託肅願以偏裨自効，肅言之於高祖，故假聰輔國將軍，統兵二千，與劉藻、傅永、成道益、任莫問俱受肅節度，同援渦陽。而聰躁怯少威重，所經淫掠無禮，及與賊交，望風退敗。與藻等同囚於懸瓠，高祖恕死，徙平州為民。行屆瀛州，屬刺史王質獲白兔將獻，託聰為表。高祖見表，顧謂王肅曰：「在下那得復有此才，而令朕不知也？」肅曰：「比高聰北徙，此文或其所製。」高祖悟曰：「必應然也，何應更有此輩？」
世宗初，聰復竊還京師。六輔之廢，聰之謀也。世宗親政，除給事黃門侍郎，加輔國將軍。遷散騎常侍，黃門如故。世宗幸鄴，還於河內懷界，帝親射矢一里五十餘步。侍中高顯等奏：「伏見親御弧矢，臨原弋遠，弦動羽馳，矢鏃所逮，三百五十餘步。臣等伏惟陛下聖武自天，神藝夙茂，巧會騶虞之節，妙盡矍圃之儀。威稜攸疊，甝兇懾氣，才猛所振，勁憝弭心，足以肅截九區，赫服八宇矣。盛事奇迹，必宜表述，請勒銘射宮，永彰聖藝。」詔曰：「此乃弓弧小藝，何足以示後葉，而喉脣近侍苟以為然，亦豈容有異，便可如請。」遂刊銘於射所，聰為之詞。
趙脩嬖幸，聰深朋附。及詔追贈脩父，聰為碑文，出入同載，觀視碑石。聰每見脩，迎送盡禮。聰又為脩作表，陳當時便宜，教其自安之術，由是迭相親狎。脩死，甄琛、李憑皆被黜落，聰亦深用危慮。而聰先以疏宗之情，曲事高肇，竟獲自免，肇之力也。脩之任勢，聰傾身事之，及脩之死，言必毀惡。茹皓之寵，聰又媚附，每相招命，言笑攜撫，公私託仗，無所不至。每稱皓才識明敏，非趙脩之儔。乃因皓啟請青州鎮下治中公廨，以為私宅，又乞水田數十頃，皆被遂許。及皓見戮，聰以為死之晚也。其薄於情義，類皆如此。
侍中高顯出授護軍，聰轉兼其處，於時顯兄弟疑聰間構而求之。聰居兼十餘旬，出入機要，言即真，無遠慮。藉貴因權，耽於聲色，賄納之音，聞於遐邇。中尉崔亮知肇微恨，遂面陳聰罪，世宗乃出聰為平北將軍、并州刺史。聰善於去就，知肇嫌之，側身承奉，肇遂待之如舊。聰在并州數歲，多不率法，又與太原太守王椿有隙，再為大使、御史舉奏，肇每以宗私相援，事得寢緩。世宗末，拜散騎常侍、平北將軍。
肅宗踐祚，以其素附高肇，出為幽州刺史，將軍如故。尋以高肇之黨，與王世義、高綽、李憲、崔楷、蘭氛之為中尉元匡所彈，靈太后並特原之。聰遂停廢于家，斷絕人事，唯修營園果，以聲色自娛。久之，拜光祿大夫，加安北將軍。聰心望中書令，然後出作青州，願竟不果。正光元年夏卒，年六十九。靈太后聞其病，遣主書問之，聰對使者歔欷慟泣。及聞其亡，嗟悼良久，言：「朕既無福，大臣殞喪。且其與朕父南征，契闊戎旅，特可感念。」賵布帛三百匹、冰一車。贈撫軍將軍、青州刺史，諡曰獻。聰有妓十餘人，有子無子皆注籍為妾，以悅其情。及病，不欲他人得之，並令燒指吞炭，出家為尼。聰所作文筆二十卷，別有集。
子長雲，字彥鴻。起家祕書郎、太尉主簿，稍遷輔國將軍、中散大夫。建義初，於河陰遇害。贈安東將軍、兗州刺史。
長雲弟叔山，字彥甫。司徒行參軍，稍遷寧朔將軍、越騎校尉。卒，贈太常少卿。