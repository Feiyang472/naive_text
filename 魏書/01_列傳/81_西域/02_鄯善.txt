鄯善國，都扜泥城，[2]古樓蘭國也。去代七千六百里，所都城方一里。地多沙鹵，少水草，北即白龍堆路。至太延初，始遣使來獻。四年，遣其弟素延耆入侍。及世祖平涼州，沮渠牧犍弟無諱走保敦煌。無諱後謀渡流沙，遣其弟安周擊鄯善，王比龍恐懼欲降。會魏使者自天竺、罽賓還，俱會鄯善，勸比龍拒之，遂與連戰，安周不能克，退保東城。後比龍懼，率眾西奔且末，其世子乃應安周。鄯善人頗剽劫之，[3]令不得通。世祖詔散騎常侍、成周公萬度歸乘傳發涼州兵討之，度歸到敦煌，留輜重，以輕騎五千渡流沙，至其境。時鄯善人眾布野，度歸敕吏卒不得有所侵掠，邊守感之，皆望旗稽服。其王真達面縛出降，度歸釋其縛，留軍屯守，與真達詣京都。世祖大悅，厚待之。是歲，拜交趾公韓拔為假節、[4]征西將軍、領護西戎校尉、鄯善王以鎮之，賦役其人，比之郡縣。