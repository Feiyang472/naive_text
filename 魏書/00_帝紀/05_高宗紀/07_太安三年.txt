三年春正月壬戌，畋於崞山。戊辰，還宮。粟特、于闐國各遣使朝貢。徵漁陽公尉眷，拜太尉，進爵為王，錄尚書事。
夏五月庚申，畋於松山。己巳，還宮。封皇弟新成為陽平王。
六月癸卯，行幸陰山。
秋八月，畋於陰山之北。己亥，還宮。
冬十月，將東巡，詔太宰常英起行宮於遼西黃山。
十有一月，蠻王文虎龍率千餘家內附。
十有二月，以州鎮五蝗，民飢，使使者開倉以賑之。是月，于闐、扶餘等五十餘國各遣使朝獻。