正平二年十月戊申，即皇帝位於永安前殿，大赦，改年。
興安元年冬十月，以驃騎大將軍元壽樂為太宰、都督中外諸軍事、錄尚書事；尚書長孫渴侯為尚書令，加儀同三司。
十有一月丙子，二人爭權，並賜死。癸未，廣陽王建薨，臨淮王譚薨。甲申，皇妣薨。太尉張黎、司徒古弼，以議不合旨，黜為外都大官。平南將軍宋子侯周忸進爵樂陵王，南部尚書、章安子陸麗為平原王，文武各加位一等。壬寅，追尊景穆太子為景穆皇帝，皇妣為恭皇后；尊保母常氏為保太后。隴西屠各王景文叛，詔統萬鎮將、南陽王惠壽討平之。
十有二月戊申，祔葬恭皇后於金陵。乙卯，初復佛法。丁巳，以樂陵王周忸為太尉，平原王陸麗為司徒，鎮西將軍杜元寶為司空。保達、沙獵國各遣使朝獻。戊寅，建業公陸俟進爵東平王，廣平公杜遺進爵為王。癸亥，詔以營州蝗，開倉賑恤。甲子，太尉、樂陵王周忸有罪，賜死。濮陽公閭若文進爵為王。