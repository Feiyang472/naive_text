五年春正月丁亥，封皇弟雲為任城王。
二月，詔以州鎮十四去歲蟲、水，開倉賑恤。
夏四月癸卯，頓丘公李峻，進爵為王。
閏月戊子，帝以旱故，減膳責躬。是夜，澍雨大降。
五月庚申，劉駿死，子子業僭立。
六月丁亥，行幸陰山。
秋七月辛丑，北鎮游軍大破蠕蠕。壬寅，行幸河西。
九月辛丑，車駕還宮。
冬十月，琅邪王司馬楚之薨。
十有二月，南秦王楊難當薨。吐呼羅國遣使朝獻。