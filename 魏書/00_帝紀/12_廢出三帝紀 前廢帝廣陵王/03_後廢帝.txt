後廢帝，諱朗，字仲哲，章武王融第三子也，母曰程氏。少稱明悟。永安二年，為肆州魯郡王後軍府錄事參軍、儀同開府司馬。元曄之建明二年正月戊子，為冀州勃海太守。及齊獻武王起義兵，將誅暴逆，乃推戴之。
冬十月壬寅，即皇帝位於信都城西。昇壇焚燎，大赦，稱中興元年。文武百官普汎四級。以齊獻武王為侍中、丞相、都督中外諸軍事、大將軍、錄尚書事、大行臺，增邑三萬戶；以兼侍中、撫軍將軍、河北大使高乾邕為侍中、司空公；前平北將軍、通直散騎常侍高敖曹為驃騎大將軍、儀同三司，冀州刺史以終其身；以前刺史元嶷為儀同三司。己酉，尒朱度律、尒朱仲遠、斛斯椿、賀拔勝、賈顯智次於陽平，將抗義師，齊獻武王縱反間構之，遂與尒朱兆相疑，敗散而還。辛亥，齊獻武王大破尒朱兆於廣阿，虜其卒五千餘人。詔將士汎五級，留守者二級。詔征東將軍、吏部尚書封隆之為使持節、北道大使，隨方處分。
十有一月己巳，詔曰：「王度創開，彝倫方始，所班官秩，不改舊章。而無識之徒，因茲僥倖，謬增軍級，虛名顯位，皆言前朝所授，理難推抑。自非嚴為條制，無以防其偽竊。諸有虛增官號，為人發糾，罪從軍法。若入格檢覈無名者，退為平民，終身禁錮。」庚辰，齊獻武王率師攻鄴城。
是年，南兗城民王乞德逼前刺史劉世明以州降蕭衍，衍使其將元樹入據譙城。
二年春正月壬午，拔鄴，擒刺史劉誕。詔諸將士汎四級，封侯、增邑九十七人，各有差等。癸未，詔曰：「自中興草昧，典制權輿，郡縣之官，率多行、督。假有正者，風化未均。眷彼周餘，專為漁獵。朕所以夙興夜寐，有惕於懷。有司明加糾罰，稱朕意焉。」
二月辛亥，上孝莊皇帝諡曰武懷皇帝。甲子，以齊獻武王為大丞相、柱國大將軍、太師，增封三萬戶，并前為六萬戶。
三月丙寅，以齊文襄王起家為驃騎大將軍、儀同三司。丙子，以侍中、車騎大將軍、尚書左僕射孫騰為驃騎大將軍、儀同三司。丁丑，車駕幸鄴。乙酉，詔文武家屬自信都赴鄴城。
閏月乙未，以安北將軍、光祿大夫、博野縣開國伯尉景為驃騎大將軍、儀同三司。丙申，以衞將軍、金紫光祿大夫厙狄干為車騎大將軍、儀同三司。壬寅，尒朱天光、兆、度律、仲遠等屯於洹水之南。癸丑，齊獻武王出頓紫陌。庚申，尒朱兆率輕騎三千夜襲鄴城，叩西門，不克，退走。壬戌，齊獻武王大破尒朱天光等四胡於韓陵，前廢帝鎮軍將軍賀拔勝、徐州刺史杜德於陳降。尒朱兆走趣并州，仲遠奔東郡，天光、度律將赴洛陽。大都督斛斯椿、賈顯智倍道先還。
夏四月甲子朔，椿等據河橋，懼罪自劾，尋擒天光、度律於河橋。西北大行臺長孫稚、都督賈顯智等率騎入京師，執尒朱世隆、彥伯，斬於都街，囚送天光、度律於齊獻武王。辛未，前廢帝驃騎大將軍、行濟州事侯景據城降，仍除儀同三司、兼尚書僕射、南道大行臺、濟州刺史。甲戌，以車騎將軍、尚書右僕射魏蘭根為驃騎大將軍、儀同三司。乙亥，以車騎大將軍、儀同三司、中軍大都督高盛兼尚書僕射、北道行臺，隨機處分。尒朱仲遠奔蕭衍。青州刺史尒朱弼為其部下馮紹隆所殺，傳首京師。丙子，前廢帝安東將軍辛永、右將軍建州大都督張悅舉城降。
辛巳，車駕至河陽，遜位於別邸。太昌元年五月，封安定郡王，邑一萬戶。後以罪殂於門下外省，時年二十。永熙二年葬於鄴西南野馬岡。