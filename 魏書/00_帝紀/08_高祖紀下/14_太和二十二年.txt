二十有二年春正月癸未朔，朝饗羣臣於新野行宮。丁亥，拔新野，獲蕭鸞輔國將軍、新野太守劉忌，斬之於宛。戊子，鸞湖陽戍主蔡道福棄城遁走。辛卯，鸞赭陽戍主成公期、軍主胡松棄城遁走。壬辰，鸞輔國將軍、舞陰戍主黃瑤起及直閤將軍、臺軍主鮑舉，南鄉太守席謙相尋遁走，瑤起、鮑舉為軍人所獲送。庚戌，行幸南陽。
二月乙卯，進攻宛北城。甲子，拔之，鸞冠軍將軍南陽太守房伯玉面縛出降。庚午，車駕幸新野。辛未，詔以穰民首歸大順終始若一者，給復三十年，標其所居曰「歸義鄉」；次降者給復十五年。
三月壬午朔，大破鸞平北將軍崔惠景、黃門郎蕭衍軍於鄧城，斬獲首虜二萬有餘。庚寅，行幸樊城，觀兵襄沔，耀武而還。曲赦二荊、魯陽郡。鎮南將軍王肅攻鸞義陽。鸞遣將裴叔業寇渦陽。乙未，詔將軍鄭思明、嚴虛敬、宇文福等三軍繼援。辛丑，行幸湖陽。乙未，次比陽。戊申，詔荊州諸郡之民，初降次附，復同穰縣。辛亥，行幸懸瓠。
夏四月甲寅，從征武直之官進位三階，文官二級，外官一階。庚午，發州郡兵二十萬人，限八月中旬集懸瓠。趙郡王幹薨。
五月丙午，詔在征身喪者，四品已下及卑兼之職給帛有差。
六月庚申，詔諸王將士戰沒皆加優贈。
秋七月壬午，詔曰：「朕以寡德，屬茲靖亂，實賴羣英，凱清南夏，宜約躬賞效，以勸茂績。后之私府，便可損半；六宮嬪御，五服男女，常恤恒供，亦令減半；在戎之親，三分省一。」是月，蕭鸞死，子寶卷僭立。
八月辛亥，皇太子自京師來朝。壬子，蕭寶卷奉朝請鄧學擁其齊興郡內屬。敕勒樹者相率反叛。詔平北將軍、江陽王繼都督北討諸軍事以討之。壬午，高麗國遣使朝獻。
九月己亥，帝以蕭鸞死，禮不伐喪，乃詔反斾。庚子，仍將北伐叛虜。丙午，車駕發懸瓠。
冬十月己酉朔，曲赦二豫殊死已下，復民田租一歲。
十有一月辛巳，幸鄴。
十有二月甲寅，以江陽王繼定敕勒，乃詔班師。