三年春正月乙丑，東陽潰，虜沈文秀。戊辰，司空、平昌公和其奴薨。
二月，蠕蠕、高麗、庫莫奚、契丹國各遣使朝獻。己卯，以上黨公慕容白曜為都督青齊東徐三州諸軍事、征南大將軍、開府儀同三司、青州刺史，進爵濟南王。
夏四月壬辰，劉彧遣使朝貢。丙申，名皇子曰宏，大赦天下。丁酉，田于崞山。
五月，徙青州民於京師。
六月辛未，立皇子宏為皇太子。
秋七月，蠕蠕國遣使朝貢。
冬十月，侍中、太宰、頓丘王李峻薨。
十有一月，吐谷渾別帥白楊提度汗率戶內附。襄城公韓頹進爵為王。