泰常元年春正月甲申，行幸犲山宮。戊子，車駕還宮。
三月己丑，長樂王處文薨。常山民霍季，自言名載圖讖，持一黑石以為天賜玉印，誑惑聚黨，入山為盜。州郡捕斬之。
夏四月壬子，大赦，改元。庚申，河間王脩薨。
六月丁巳，車駕北巡。
秋七月甲申，帝自白鹿陂西行，大獮于牛川，登釜山，臨殷繁水而南，觀于九十九泉。戊戌，車駕還宮。
九月戊午，前并州刺史叔孫建等大破山胡。劉虎渡河東走，至陳留，為從人所殺，司馬順宰等皆死。司馬德宗相劉裕，泝河伐姚泓，遣其部將王仲德為前鋒，從陸道至梁城。兗州刺史尉建畏懦，棄州北渡，王仲德遂入滑臺。詔將軍叔孫建等渡河，耀威滑臺，斬尉建於城下。
冬十月壬戌，幸犲山宮。徒何部落庫傉官斌先降，後復叛歸馮跋。驍騎將軍延普渡濡水討擊，大破之，斬斌及馮跋幽州刺史、漁陽公庫傉官昌，征北將軍、關內侯庫傉官提等首，生擒庫傉官女生，縛送京師。幽州平。
十一月甲戌，車駕還宮，築蓬臺於北苑。
十二月，南陽王良薨。
是歲，姚興卒，子泓立。