五年春正月丙戌朔，自薛林東還，至于屋竇城，饗勞將士，大酺二日，班禽獸以賜之。己亥，車駕還宮。三月丙戌，南陽王意文薨。
夏四月，河西屠各帥黃大虎、羌酋不蒙娥等遣使內附。丙寅，起灅南宮。
五月乙酉，詔曰：「宣武皇帝體道得一，天縱自然，大行大名未盡盛美，[9]非所以光揚洪烈，垂之無窮也。今因啟緯圖，始覩尊號，天人之意，煥然著明。其改『宣』曰『道』，更上尊諡曰道武皇帝，以彰靈命之先啟，聖德之玄同。告祀郊廟，宣于八表。」庚戌，淮南侯司馬國璠、池陽侯司馬道賜等謀反伏誅。
六月丙寅，行幸翳犢山。
秋七月丁酉，西至于五原。丁未，幸雲中大室，賜從者大酺。
八月癸亥，車駕還宮。閏月甲午，陰平王烈薨。
冬十有一月，詔驍騎將軍延普城乾城。
十有二月丁亥，杏城羌酋狄溫子率三千餘家內附。
是歲，劉裕廢殺其主司馬德文，僭自稱皇帝，號宋。李歆為沮渠蒙遜所滅，歆弟恂自立於敦煌。