二年春正月甲寅朔，詔南平公長孫嵩等北伐蠕蠕。平陽民黃苗等，依汾自固，受姚興官號。并州刺史元六頭討平之。
二月癸未朔，詔將軍于栗磾領步騎一萬鎮平陽。
夏五月，長孫嵩等自大漠還，蠕蠕追圍之於牛川。壬申，帝北伐。蠕蠕聞而遁走，車駕還幸參合陂。
秋七月丁巳，立馬射臺於陂西，仍講武教戰。乙丑，車駕至自北伐。
八月，章武民劉牙聚眾反。山陽侯奚斤討平之。
九月甲寅，葬太祖宣武皇帝於盛樂金陵。
冬十有二月辛巳，詔將軍周觀率眾詣西河離石，鎮撫山胡。
是歲，司馬德宗將劉裕，滅慕容超於廣固。