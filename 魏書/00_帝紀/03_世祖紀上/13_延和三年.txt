三年春正月乙未，車駕次于女水，大饗羣臣，班賜各有差。戊戌，馮文通遣其給事黃門侍郎伊臣乞和，帝不許。丙辰，金當川反。楊難當克漢中，送雍州流民七千家于長安。
二月丁卯，蠕蠕吳提奉其妹，并遣其異母兄禿鹿傀及左右數百人朝貢，獻馬二千匹。戊寅，詔曰：「朕承統之始，羣凶縱逸，四方未賓，所在逆僭。蠕蠕陸梁於漠北，鐵弗肆虐於三秦。是以旰食忘寢，抵掌扼腕，期在掃清逋殘，寧濟萬宇。故頻年屢征，有事西北，運輸之役，百姓勤勞，廢失農業，遭離水旱，致使生民貧富不均，未得家給人足，或有寒窮不能自贍者，朕甚愍焉。今四方順軌，兵革漸寧，宜寬徭賦，與民休息。其令州郡縣隱括貧富，以為三級，其富者租賦如常，中者復二年，下窮者復三年。刺史守宰當務盡平當，不得阿容以罔政治。明相宣約，咸使聞知。」辛卯，車駕還宮。
三月甲寅，行幸河西。閏月甲戌，秦王赫連昌叛走。丙子，河西候將格殺之。驗其謀反，羣弟皆伏誅。己卯，車駕還宮。彭城公元栗進爵為王。辛巳，馮文通遣尚書高顒上表稱蕃，詔徵其侍子。戊子，金當川率其眾圍西川侯彭文暉於陰密。
夏四月乙未，詔征西大將軍、常山王素討當川。丁未，行幸河西。壬戌，獲當川，斬之于長安以徇。
六月甲辰，車駕還宮。辛亥，撫軍大將軍、永昌王健，司空、汝陰公長孫道生，侍中古弼，督諸軍討和龍。芟其禾稼。徙民而還。
秋七月辛巳，東宮成，備置屯衞，三分西宮之一。壬午，行幸美稷，遂至隰城。命諸軍討山胡白龍于西河。
九月戊子，克之，斬白龍及其將帥，屠其城。
冬十月癸巳，蠕蠕國遣使朝貢。甲午，破白龍餘黨于五原。詔山胡為白龍所逼及歸降者，聽為平民。諸與白龍同惡，斬數千人，虜其妻子，班賜將士各有差。
十有一月，車駕還宮。
十有二月甲辰，行幸雲中。