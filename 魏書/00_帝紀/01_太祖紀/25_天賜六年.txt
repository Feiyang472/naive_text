六年夏，帝不豫。初，帝服寒食散，自太醫令陰羌死後，藥數動發，至此逾甚。而災變屢見，憂懣不安，或數日不食，或不寢達旦。歸咎羣下，喜怒乖常，謂百僚左右人不可信，慮如天文之占，或有肘腋之虞。追思既往成敗得失，終日竟夜獨語不止，若旁有鬼物對揚者。朝臣至前，追其舊惡皆見殺害，其餘或以顏色變動，或以喘息不調，或以行步乖節，或以言辭失措，帝皆以為懷惡在心，變見於外，乃手自毆擊，死者皆陳天安殿前。於是朝野人情各懷危懼，有司懈怠，莫相督攝，百工偷劫，盜賊公行，巷里之間人為希少。帝亦聞之，曰：「朕縱之使然，待過災年，當更清治之爾。」
秋七月，慕容支屬百餘家，謀欲外奔，發覺，伏誅，死者三百餘人。
八月，衞王儀謀叛，賜死。
冬十月戊辰，帝崩於天安殿，時年三十九。永興二年九月甲寅，上諡宣武皇帝，葬於盛樂金陵，廟號太祖。[14]泰常五年，改諡曰道武。