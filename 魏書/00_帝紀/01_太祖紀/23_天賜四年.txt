四年春二月，封皇子脩為河間王，處文為長樂王，連為廣平王，黎為京兆王。
夏五月，北巡。自參合陂東過蟠羊山，大雨，暴水流輜重數百乘，殺百餘人。遂東北踰石漠，至長川，幸濡源。常山王遵有罪賜死。
秋七月，車駕自濡源西幸參合陂。築北宮垣，三旬而罷，乃還宮。
八月，幸犲山宮。是月，誅司空庾岳。
冬十有一月，車駕還宮。
是歲，慕容寶養子高雲殺熙自立，赫連屈丐自稱大單于、大夏天王。