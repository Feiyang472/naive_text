懌字叔預，少以通簡為兄亮所稱。弱冠，西陽王羕辟，不就。東海王沖為長水校尉，清選綱紀，以懌為功曹，除暨陽令，又為沖中軍司馬，轉散騎侍郎，遷左衛將軍。以討蘇峻功，封廣饒男，出補臨川太守，曆監梁、雍二州軍事，轉輔國將軍、梁州刺史、假節，鎮魏興。時兄亮總統六州，以懌寬厚容眾，故授以遠任，為東西勢援。尋進監秦州氐羌諸軍事。懌遣牙門霍佐迎將士妻子，佐驅三百餘口亡入石季龍。亮表上，貶懌為建威將軍。朝議欲召還，亮上疏曰：「懌禦眾簡而有惠，州戶雖小，賴其寬政。佐等同惡，大數不多。且懌名號大，不可以小故輕議進退。其文武之心轉已安定，賊帥艾秀遣使歸誠，上洛附賊降者五百餘口，冀一安隱，無復怵惕。」從之。後以所鎮險遠，糧運不繼，詔懌以將軍率所領還屯半洲。尋遷輔國將軍、豫州刺史，進號西中郎將、監宣城廬江曆陽安豐四郡軍事、假節，鎮蕪湖。
懌嘗以白羽扇獻成帝，帝嫌其非新，反之。侍中劉劭曰：「柏梁雲構，大匠先居其下；管弦繁奏，夔牙先聆其音。懌之上扇，以好不以新。」後懌聞之，曰：「此人宜在帝之左右。」又嘗以毒酒餉江州刺史王允之。王允之覺其有毒，飲犬，犬斃，乃密奏之。帝曰：「大舅已亂天下，小舅復欲爾邪！」懌聞，遂飲鴆而卒，時年五十。贈侍中、衛將軍[8]，諡曰簡。子統嗣。
統字長仁，少有令名，司空、太尉辟，皆不就。調補撫軍、會稽王司馬，出為建威將軍、甯夷護軍、尋陽太守。年二十九，卒，時人稱其才器，甚痛惜之。子玄之，官至宣城內史。