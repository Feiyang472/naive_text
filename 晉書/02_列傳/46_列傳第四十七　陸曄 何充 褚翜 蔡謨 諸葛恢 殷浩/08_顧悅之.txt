顧悅之，字君叔，少有義行。與簡文同年，而髮早白。帝問其故。對曰：「松柏之姿，經霜猶茂；蒲柳常質，望秋先零。」簡文悅其對。始將抗表訟浩，浩親故多謂非宜，悅之決意以聞，又與朝臣爭論，故眾無以奪焉。時人咸稱之。為州別駕，曆尚書右丞，卒。子凱之，別有傳。
蔡裔
蔡裔者，有勇氣，聲若雷震。嘗有二偷入室，裔拊床一呼，而盜俱隕，故浩委以軍鋒焉。