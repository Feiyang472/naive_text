史臣曰：陸曄等並以時望國華，效彰曆試，迭居端揆，參掌機衡。然皆率由舊章，得免祗悔。而充抗言孺子，雖屈壓於權臣，翊奉儲君，竟導揚於末命，頻參大議，屢畫嘉謀，可謂忠貞在斯而已。殷浩清徽雅量，眾議攸歸，高秩厚禮，不行而至，咸謂教義由其興替，社稷俟以安危。及其入處國鈞，未有嘉謀善政，出總戎律，唯聞蹙國喪師，是知風流異貞固之才，談論非奇正之要。違方易任，以致播遷，悲失！蔡謨度德而處，弘斯止足，置以刑書，斯為過矣。
贊曰：士光時望，士瑤允當。政既弟兄，任惟台相。祖言簡率，遺風可尚。蔡葛知名，或雅或清。次道方概，謀遠忠貞。中軍鑒局，譽光雅俗。夷曠有餘，經綸不足。舍長任短，功虧名辱。