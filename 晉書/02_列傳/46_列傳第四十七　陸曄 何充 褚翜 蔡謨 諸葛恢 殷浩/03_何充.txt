何充，字次道，廬江灊人，魏光祿大夫禎之曾孫也。祖惲，豫州刺史。父睿，安豐太守。充風韻淹雅，文義見稱。初辟大將軍王敦掾，轉主簿。敦兄含時為廬江郡，貪污狼藉，敦嘗於座中稱曰：「家兄在郡定佳，廬江人士咸稱之。」充正色曰：「充即廬江人，所聞異於此。」敦默然。傍人皆為之不安，充晏然自若。由是忤敦，左遷東海王文學，尋屬敦敗，累遷中書侍郎。
充即王導妻之姊子，充妻，明穆皇后之妹也，故少與導善，早曆顯官。嘗詣導，導以麈尾反指床呼充共坐，曰：「此是君坐也。」導繕揚州解會，顧而言曰：」正為次道耳。」明帝亦友昵之。成帝即位，遷給事黃門侍郎。蘇峻作亂，京都傾覆，導從駕在石頭，充東奔義軍。其後導奔白石，充亦得還。賊平，封都鄉侯，拜散騎常侍，出為東陽太守，仍除建威將軍、會稽內史。在郡甚有德政，薦征士虞喜，拔郡人謝奉、魏顗等以為佐吏。後以墓被髮去郡。詔征侍中，不拜。改葬畢，除建威將軍、丹陽尹。王導、庾亮並言於帝曰：「何充器局方概，有萬夫之望，必能總錄朝端，為老臣之副。臣死之日，願引充內侍，則外譽唯緝，社稷無虞矣。」由是加吏部尚書，進號冠軍將軍，又領會稽王師。及導薨，轉護軍將軍，與中書監庾冰參錄尚書事。詔充、冰各以甲杖五十人至止車門。尋遷尚書令，加左將軍。充以內外統任，宜相糾正，若使事綜一人，於課對為嫌，乃上疏固讓。許之。徙中書令，加散騎常侍，領軍如故。又領州大中正，以州有先達宿德，固讓不拜。
庾冰兄弟以舅氏輔王室，權侔人主，慮易世之後，戚屬轉疏，將為外物所攻，謀立康帝，即帝母弟也。每說帝以國有強敵，宜須長君，帝從之。充建議曰：「父子相傳，先王舊典，忽妄改易，懼非長計。故武王不授聖弟，即其義也。昔漢景亦欲傳祚梁王，朝臣咸以為虧亂典制，據而弗聽。今琅邪踐阼，如孺子何！社稷宗廟，將其危乎！」冰等不從，既而康帝立，帝臨軒，冰、充侍坐。帝曰：「朕嗣鴻業，二君之力也。充對曰：「陛下龍飛，臣冰之力也。若如臣議，不睹升平之世。」帝有慚色。
建元初，出為驃騎將軍、都督徐州揚州之晉陵諸軍事、假節，領徐州刺史，鎮京口，以避諸庾。頃之，庾翼將北伐，庾冰出鎮江州，充入朝，言於帝曰：「臣冰舅氏之重，宜居宰相，不應遠出。」朝議不從。於是征充入為都督揚豫徐州之琅邪諸軍事、假節，領揚州刺史，將軍如故。先是，翼悉發江、荊二州編戶奴以充兵役，士庶嗷然。充復欲發揚州奴以均其謗。後以中興時已發三吳，今不宜復發而止。
俄而帝疾篤，冰、翼意在簡文帝，而充建議立皇太子，奏可。及帝崩，充奉遺旨，便立太子，是為穆帝，冰、翼甚恨之。獻後臨朝，詔曰：「驃騎任重，可以甲杖百人入殿。」又加中書監、錄尚書事。充自陳既錄尚書，不宜復監中書，許之。復加侍中，羽林騎十人。
冰、翼等尋卒，充專輔幼主。翼臨終，表以後任委息爰之。于時論者並以諸庾世在西籓，人情所歸，宜依翼所請，以安物情。充曰：「不然。荊楚國之西門，戶口百萬，北帶強胡，西鄰勁蜀，經略險阻，周旋萬里。得賢則中原可定，勢弱則社稷同憂，所謂陸抗存則吳存，抗亡則吳亡者，豈可以白面年少猥當此任哉！桓溫英略過人，有文武識度，西夏之任，無出溫者。」議者又曰：「庾爰之肯避溫乎？如令阻兵，恥懼不淺。」充曰：「溫足能制之，諸君勿憂。」乃使溫西。爰之果不敢爭。充以衛將軍褚裒皇太后父，宜綜朝政，上疏薦裒參錄尚書。裒以地逼，固求外出。充每曰：「桓溫、褚裒為方伯，殷浩居門下，我可無勞矣。」
充居宰相，雖無澄正改革之能，而強力有器局，臨朝正色，以社稷為己任，凡所選用，皆以功臣為先，不以私恩樹親戚，談者以此重之。然所昵庸雜，信任不得其人，而性好釋典，崇修佛寺，供給沙門以百數，糜費巨億而不吝也。親友至於貧乏，無所施遺，以此獲譏於世。阮裕嘗戲之曰：「卿志大宇宙，勇邁終古。」充問其故。裕曰：「我圖數千戶郡尚未能得，卿圖作佛，不亦大乎！」于時郗愔及弟曇奉天師道，而充與弟崇准信釋氏，謝萬譏之云：「二郗諂於道，二何佞於佛。」充能飲酒，雅為劉惔所貴。惔每云：「見次道飲，令人欲傾家釀。」言其能溫克也。
永和二年卒，時年五十五，贈司空，諡曰文穆。無子，弟子放嗣。卒，又無子，又以兄孫松嗣，位至驃騎諮議參軍。充弟准，見《外戚傳》。