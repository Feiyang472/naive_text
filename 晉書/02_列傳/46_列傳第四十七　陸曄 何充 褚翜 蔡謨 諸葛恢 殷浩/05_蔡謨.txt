蔡謨，字道明，陳留考城人也。世為著姓。曾祖睦，魏尚書。祖德，樂平太守。父克，少好學，博涉書記，為邦族所敬。性公亮守正，行不合己，雖富貴不交也。高平劉整恃才縱誕，服飾詭異，無所拘忌。嘗行造人，遇克在坐，整終席慚不自安。克時為處士，而見憚如此。後為成都王穎大將軍記室督。穎為丞相，擢為東曹掾。克素有格量，及居選官，苟進之徒，望風畏憚。初，克未仕時，河內山簡嘗與琅邪王衍書曰：「蔡子尼今之正人。」衍以書示眾曰：「山子以一字拔人，然未易可稱。」後衍聞克在選官，曰：「山子正人之言，驗於今矣。」陳留時為大郡，號稱多士，琅邪王澄行經其界，太守呂豫遣吏迎之。澄人境問吏曰：「此郡人士為誰？」吏曰：「有蔡子尼、江應元。」是時郡人多居大位者，澄以其姓名問曰：「甲乙等，非君郡人邪？」吏曰：「是也。」曰：「然則何以但稱此二人？」吏曰：「向謂君侯問人，不謂問位。」澄笑而止。到郡，以吏言謂豫曰：「舊名此郡有風俗，果然小吏亦知如此。」克以朝政日弊，遂絕不仕。東嬴公騰為車騎將軍，鎮河北，以克為從事中郎，知必不就，以軍期致之。克不得已，至數十日，騰為汲桑所攻，城陷，克見害。
謨弱冠察孝廉，州辟從事，舉秀才，東海王越召為掾，皆不就。避亂渡江。時明帝為東中郎將，引為參軍。元帝拜丞相，復辟為掾，轉參軍，後為中書侍郎，曆義興太守、大將軍王敦從事中郎、司徒左長史，遷侍中。
蘇峻構逆，吳國內史庾冰出奔會稽，乃以謨為吳國內史。謨既至，與張闓、顧眾、顧颺等共起義兵，迎冰還郡。峻平，復為侍中，遷五兵尚書，領琅邪王師。謨上疏讓曰：「八坐之任，非賢莫居，前後所用，資名有常。孔愉、諸葛恢並以清節令才，少著名望。昔愉為御史中丞，臣尚為司徒長史；恢為會稽太守，臣為尚書郎；恢尹丹陽，臣守小郡。名輩不同，階級殊懸。今猥以輕鄙，超倫逾等，上亂聖朝貫魚之序，下違群士准平之論。豈惟微臣其亡之誡，實招聖政惟塵之累。且左長史一超而侍帷幄，再登而廁納言，中興已來，上德之舉所未嘗有。臣何人斯，而猥當之！是以叩心自忖，三省愚身，與其苟進以穢清塗，寧受違命狷固之罪。」疏奏，不許。轉掌吏部。以平蘇峻勳，賜爵濟陽男，又讓，不許。
冬蒸，謨領祠部，主者忘設明帝位，與太常張泉俱免，白衣領職。頃之，遷太常，領秘書監，以疾不堪親職，上疏自解，不聽。成帝臨軒，遣使拜太傅、太尉、司空。會將作樂，宿縣於殿庭，門下奏，非祭祀燕饗則無設樂之制。事下太常。謨議臨軒遣使宜有金石之樂，遂從之。臨軒作樂，自此始也。彭城王紱上言，樂賢堂有先帝手畫佛象，經歷寇難，而此堂猶存，宜敕作頌。帝下其議。謨曰：「佛者，夷狄之俗，非經典之制。先帝量同天地，多才多藝，聊因臨時而畫此象，至於雅好佛道，所未承聞也。盜賊奔突，王都隳敗，而此堂塊然獨存，斯誠神靈保祚之征，然未是大晉盛德之形容，歌頌之所先也。人臣睹物興義，私作賦頌可也。今欲發王命，敕史官，上稱先帝好佛之志，下為夷狄作一象之頌，於義有疑焉。」於是遂寢。
時征西將軍庾亮以石勒新死，欲移鎮石城，為滅賊之漸。事下公卿。謨議曰：
或曰：「抗威待時，時已可矣。」愚以為時之可否在賊之強弱，賊之強弱在季龍之能否。季龍之能否，可得而言矣。自勒初起，則季龍為爪牙，百戰百勝，遂定中國，境土所據，同于魏世。及勒死之日，將相內外欲誅季龍。季龍獨起於眾異之中，殺嗣主，誅寵臣。內難既定，千里遠出，一攻而拔金墉，再戰而斬石生，禽彭彪，殺石聰，滅郭權，還據根本，內外並定，四方鎮守，不失尺土。詳察此事，豈能乎，將不能也？假令不能者為之，其將濟乎，將不濟也？賊前襄陽而不能拔，誠有之矣。不信百戰之效，而執一攻之驗，棄多從少，于理安乎？譬若射者，百發而一不中，可謂之拙乎？且不拔襄陽者，非季龍身也。桓平北，守邊之將耳。賊前攻之，爭疆埸耳，得之為善，不得則止，非其所急也。今征西之往，則異於是。何者？重鎮也，名賢也，中國之人所聞而歸心也。今而西度，實有席捲河南之勢，賊所大懼，豈與桓宣同哉！季龍必率其精兵，身來距爭。若欲與戰，戰何如石生？若欲城守，守何如金墉？若欲阻沔，沔何如大江？蘇峻何如季龍？凡此數者，宜群校之。
愚謂石生猛將，關中精兵，征西之虎不能勝也。金墉險固，劉曜十萬所不能拔，今征西之守不能勝也。又是時兗州、洛陽、關中皆舉兵擊季龍。今此三處反為其用，方之於前，倍半之覺也。若石生不能敵其半，而征西欲當其倍，愚所疑也。蘇峻之強，不及季龍，沔水之險，不及大江。大江不能禦蘇峻，而以沔水禦季龍，又所疑也。昔祖士稚在譙，佃於城北，慮賊來攻，因以為資，故豫安軍屯，以禦其外。穀將熟，賊果至，丁夫戰於外，老弱獲於內，多持炬火，急則燒穀而走。如此數年，竟不得其利。是時賊唯據沔北，方之於今，四分之一耳。士稚不能捍其一，而征西欲禦其四，又所疑也。或云：「賊若多來，則必無糧。」然致糧之難，莫過崤函。而季龍昔涉此險，深入敵國，平關中而後還。今至襄陽，路既無險，又行其國內，自相供給，方之於前，難易百倍。前已經至難，而謂今不能濟其易，又所疑也。
然此所論，但說征西既至之後耳，尚未論道路之慮也。自沔以西，水急岸高，魚貫溯流，首尾百里。若賊無宋襄之義，及我未陣而擊之，將如之何？今王士與賊，水陸異勢，便習不同。寇若送死，雖開江延敵，以一當千，猶吞之有餘，宜誘而致之，以保萬全。棄江遠進，以我所短擊彼所長，懼非廟勝之算。
朝議同之，故亮不果移鎮。
初，皇后每年拜陵，勞費甚多，謨建議曰：「古者皇后廟見而已，不拜陵也。」由是遂止。
初，太尉郗鑒疾篤，出謨為太尉軍司，加侍中。鑒卒，即拜謨為征北將軍、都督徐兗青三州揚州之晉陵豫州之沛郡諸軍事、領徐州刺史、假節。時左衛將軍陳光上疏請伐胡，詔令攻壽陽，謨上疏曰：
季龍於青州造船數百，掠緣海諸縣，所在殺戮，朝廷以為憂。謨遣龍驤將軍徐玄等守中洲，並設募，若得賊大白船者，賞布千匹，小船百匹。是時謨所統七千餘人，所戍東至土山，西至江乘，鎮守八所，城壘凡十一處，烽火樓望三十餘處，隨宜防備，甚有算略。先是，郗鑒上部下有勳勞者凡一百八十人，帝並酬其功，未卒而鑒薨，斷不復與。謨上疏以為先已許鑒，今不宜斷。且鑒所上者皆積年勳效，百戰之餘，亦不可不報。詔聽之。
康帝即位，徵拜左光祿大夫、開府儀同三司，領司徒。代殷浩為揚州刺史。又錄尚書事，領司徒如故。初，謨沖讓不辟僚佐，詔屢敦逼之，始取掾屬。
石季龍死，中國大亂。時朝野咸謂當太平復舊，謨獨謂不然，語所親曰：「胡滅，誠大慶也，然將貽王室之憂。」或曰：「何哉？」謨曰：「夫能順天而奉時，濟六合於草昧，若非上哲，必由英豪。度德量力，非時賢所及。必將經營分表，疲人以逞志。才不副意，略不稱心，財單力竭，智勇俱屈，此韓廬、東郭所以雙斃也。」
遷侍中、司徒。上疏讓曰：「伏自惟省，昔階謬恩，蒙忝非據，屍素累積而光寵更崇，謗讟彌興而榮進復加，上虧聖朝棟隆之舉，下增微臣覆餗之釁，惶懼戰灼，寄顏無所。乞垂天鑒，回恩改謬，以允群望。」皇太后詔報不許。謨猶固讓，謂所親曰：「我若為司徒，將為後代所哂，義不敢拜也。」皇太后遣使喻意，自四年冬至五年末，詔書屢下，謨固守所執。六年，復上疏，以疾病乞骸骨，上左光祿大夫、領司徒印綬。章表十餘上。穆帝臨軒，遣侍中紀璩、黃門郎丁纂征謨。謨陳疾篤，使主簿謝攸對曰：「臣謨不幸有公族穆子之疾，天威不違顏咫尺，不敢奉詔，寢伏待罪。」自旦至申，使者十餘反，而謨不至。時帝年八歲，甚倦，問左右曰：「所召人何以至今不來？臨軒何時當竟？」君臣俱疲弊。皇太后詔：「必不來者，宜罷朝。」中軍將軍殷浩奏免吏部尚書江[A170]官。簡文時為會稽王，命曹曰：「蔡公傲違上命，無人臣之禮。若人主卑屈于上，大義不行於下，亦不知復所以為政矣。」於是公卿奏曰：「司徒謨頃以常疾，久逋王命，皇帝臨軒，百僚齊立，俯僂之恭，有望於謨，若志存止退，自宜致辭闕庭，安有人君卑勞終日而人臣曾無一酬之禮！悖慢傲上，罪同不臣。臣等參議，宜明國憲，請送廷尉，以正刑書。」謨懼，率子弟素服詣闕稽顙，躬到廷尉待罪。皇太后詔曰：「謨先帝師傅，服事累世。且歸罪有司，內訟思愆。若遂致之於理，情所未忍。可依舊制免為庶人。」
謨既被廢，杜門不出，終日講誦，教授子弟。數年，皇太后詔曰：「前司徒謨以道素著稱，軌行成名，故曆事先朝，致位台輔，以往年之失，用致黜責。自爾已來，闔門思愆，誠合大臣罪己之義。以謨為光祿大夫、開府儀同三司。」於是遣謁者僕射孟洪就加冊命。謨上疏陳謝曰：「臣以頑薄，皆忝殊寵，屍素累紀，加違慢詔命，當肆市朝。幸蒙寬宥，不悟天施復加光飾，非臣隕越所能上報。臣寢疾未損，不任詣闕。不勝仰感聖恩，謹遣拜章。」遂以疾篤，不復朝見。詔賜几杖，門施行馬。十二年，卒，時年七十六。賵贈之禮，一依太尉陸玩故事。詔贈侍中、司空，諡曰文穆。
謨博學，於禮儀宗廟制度多所議定。文筆論議，有集行於世。總應劭以來注班固《漢書》者，為之集解。謨初渡江，見彭蜞，大喜曰：「蟹有八足，加以二螯。」令烹之。既食，吐下委頓，方知非蟹。後詣謝尚而說之。尚曰：「卿讀《爾雅》不熟，幾為《勸學》死。」謨性方雅。丞相王導作女伎，施設床席。謨先在坐，不悅而去，導亦不止之。性尤篤慎，每事必為過防。故時人云：「蔡公過浮航，脫帶腰舟。」長子邵，永嘉太守。少子系，有才學文義，位至撫軍長史。