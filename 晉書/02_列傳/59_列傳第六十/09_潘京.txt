潘京，字世長，武陵漢壽人也。弱冠，郡辟主簿，太守趙廞甚器之，嘗問曰：「貴郡何以名武陵？」京曰：「鄙郡本名義陵，在辰陽縣界，與夷相接，數為所攻，光武時移東出，遂得全完，共議易號。《傳》曰止戈為武，《詩》稱高平曰陵，於是名焉。」為州所辟，因謁見問策，探得「不孝」字，刺史戲京曰：「辟士為不孝邪？」京舉版答曰：「今為忠臣，不得復為孝子。」其機辯皆此類。後太廟立，州郡皆遣使賀，京白太守曰：「夫太廟立，移神主，應問訊，不應賀。」遂遣京作文，使詣京師，以為永式。京仍舉秀才，到洛。尚書令樂廣，京州人也，共談累日，深歎其才，謂京曰：「君天才過人，恨不學耳。若學，必為一代談宗。」京感其言，遂勤學不倦。時武陵太守戴昌亦善談論，與京共談，京假借之，昌以為不如己，笑而遣之，令過其子若思，京方極其言論。昌竊聽之，乃嘆服曰：「才不可假。」遂父子俱屈焉。曆巴丘、邵陵、泉陵三令。京明於政術，路不拾遺。遷桂林太守，不就，歸家，年五十卒。