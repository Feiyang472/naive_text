范晷，字彥長，南陽順陽人也。少遊學清河，遂徙家僑居。郡命為五官掾，曆河內郡丞。太守裴楷雅知之，薦為侍御史。調補上谷太守，遭喪，不之官。後為司徒左長史，轉馮翊太守，甚有政能，善於綏撫，百姓愛悅之。徵拜少府，出為涼州刺史，轉雍州。于時西土荒毀，氏羌蹈藉，田桑失收，百姓困弊，晷傾心化導，勸以農桑，所部甚賴之。元康中，加左將軍，卒于官。二子：廣、稚。
晷子 廣
廣字仲將。舉孝廉，除靈壽令，不之官。姊適孫氏，早亡，有孫名邁，廣負以南奔，雖盜賊艱急，終不棄之。元帝承制，以為堂邑令。丞劉榮坐事當死，郡劾以付縣。榮即縣人，家有老母，至節，廣輒聽暫還，榮亦如期而反。縣堂為野火所及，榮脫械救火，事畢，還自著械。後大旱，米貴，廣散私穀振饑人，至數千斛，遠近流寓歸投之，戶口十倍。卒於官。
晷子 稚
稚少知名，辟大將軍掾，早卒。子汪，別有傳。