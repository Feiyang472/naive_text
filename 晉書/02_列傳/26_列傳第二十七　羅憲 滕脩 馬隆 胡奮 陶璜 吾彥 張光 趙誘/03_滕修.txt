滕修，字顯先，南陽西鄂人也。仕吳為將帥，封西鄂侯。孫皓時，代熊睦為廣州刺史，甚有威惠。徵為執金吾。廣州部曲督郭馬等為亂，皓以修宿有威惠，為嶺表所伏，以為使持節、都督廣州軍事、鎮南將軍、廣州牧以討之。未克而王師伐吳，修率眾赴難。至巴丘而皓已降，乃縞素流涕而還，與廣州刺史閭豐、蒼梧太守王毅各送印綬，詔以修為安南將軍，廣州牧、持節、都督如故，封武當侯，加鼓吹，委以南方事。修在南積年，為邊夷所附。
太康九年卒，請葬京師，帝嘉其意，賜墓田一頃，諡曰聲。修之子並上表曰：「亡父修羈絏吳壤，為所驅馳；幸逢開通，沐浴至化，得從俘虜握戎馬之要；未覲聖顏，委南籓之重，實由勳勞少聞天聽故也。年衰疾篤，屢乞骸骨，未蒙垂哀，奄至薨隕。臣承遺意，輿櫬還都，瞻望雲闕，實懷痛裂。竊聞博士諡修曰聲，直彰流播，不稱行績，不勝愚情，冒昧聞訴。」帝乃賜諡曰忠。
並子含，初為庾冰輕車長史，討蘇峻有功，封夏陽縣開國侯，邑千六百戶，授平南將軍、廣州刺史。在任積年，甚有威惠，卒諡曰戴。含弟子遁，交州刺史。
修曾孫恬之，龍驤將軍、魏郡太守，戍黎陽，為翟遼所執，死之。