史臣曰：江統風檢操行，良有可稱，陳留多士，斯為其冠。《徙戎》之論，實乃經國遠圖。然運距中衰，陵替有漸，假其言見用，恐速禍招怨，無救於將顛也。逮湣懷廢徙，冒禁拜辭，所謂命輕鴻毛，義貴熊掌。虨位隆端石，竭誠獻替。惇遺忽榮利，聿修天爵。雖出處異途，俱難兄弟矣。孫楚體英絢之姿，超然出類，見知武子，誠無愧色。覽其貽皓之書，諒曩代之佳筆也。而負才誕傲，蔑苞忿奕，違遜讓之道，肆陵憤之氣，丁年沈廢，諒自取矣。統、綽棣華秀髮，名顯中興，可謂無忝爾祖。統竟淪跡下邑，窮觀勝地，會其心焉。綽獻直論辭，都不懾元子，有匪躬之節，豈徒文雅而已哉！
贊曰：應元蹈義，子荊越俗。江寡悔尤，孫貽擯辱。統昆弟，江左馳聲。彬彬藻思，綽冠群英。