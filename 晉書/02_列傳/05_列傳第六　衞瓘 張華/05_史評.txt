史臣曰：夫忠為令德，學乃國華，譬眾星之有禮義，人倫之有冠冕也。衛瓘撫武帝之床，張華距趙倫之命，進諫則伯玉居多，臨危則茂先為美。遵乎險轍，理有可言：昏亂方凝，則事睽其趣；松筠無改，則死勝於生，固以赴蹈為期，而不辭乎傾覆者也。俱陷淫網，同嗟承劍，邦家殄瘁，不亦傷哉！
贊曰：賢人委質，道映陵寒。尸祿觀敗，吾生未安。衛以賈滅，張由趙殘。忠於亂世，自古為難。