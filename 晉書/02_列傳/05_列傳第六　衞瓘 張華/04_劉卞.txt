劉卞，字叔龍，東平須昌人也。本兵家子，質直少言。少為縣小吏，功曹夜醉如廁，使卞執燭，不從，功曹銜之，以他事補亭子。有祖秀才者，于亭中與刺史箋，久不成，卞教之數言，卓犖有大致。秀才謂縣令曰：「卞，公府掾之精者，卿云何以為亭子？」令即召為門下史，百事疏簡，不能周密。令問卞：「能學不？」答曰：「願之。」即使就學。無幾，卞兄為太子長兵，即死，兵例須代，功曹請以卞代兄役。令曰：「祖秀才有言。」遂不聽。卞後從令至洛，得入太學，試《經》為台四品吏。訪問令寫黃紙一鹿車，卞曰：「劉卞非為人寫黃紙者也。」訪問知怒，言於中正，退為尚書令吏。或謂卞曰：「君才簡略，堪大不堪小，不如作守舍人。」卞從其言。
後為吏部令史，遷齊王攸司空主簿，轉太常丞、司徒左西曹掾、尚書郎，所歷皆稱職。累遷散騎侍郎，除并州刺史，入為左衛率，知賈后廢太子之謀，甚憂之。以計訐張華而不見用，益以不平。賈后親黨微服聽察外間，頗聞卞言，乃遷卞為輕車將軍、雍州刺史，卞知言泄，恐為賈后所誅，乃飲藥卒。初，卞之并州，昔同時為須昌小吏者十餘人祖餞之，其一人輕卞，卞遣扶出之，人以此少之。