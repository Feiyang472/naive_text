庾楷，征西將軍亮之孫，會稽內史羲小子也。初拜侍中，代兄准為西中郎將、豫州刺史、假節，鎮曆陽。隆安初，進號左將軍。時會稽王道子憚王恭、殷仲堪等擅兵，故出王愉為江州，督豫州四郡，以為形援。楷上疏以江州非險塞之地，而西府北帶寇戎，不應使愉分督，詔不許。時楷懷恨，使子鴻說王恭，以譙王尚之兄弟復握機權，勢過國寶。恭亦素忌尚之。遂連謀舉兵。事在恭傳。詔使尚之討楷。楷遣汝南太守段方逆尚之，戰於慈湖，方大敗，被殺，楷奔于桓玄。及玄等盟于柴桑，連名上疏自理，詔赦玄等而不赦恭、楷，楷遂依玄，玄用為武昌太守。楷後懼玄必敗，密遣使結會稽世子元顯：「若朝廷討玄，當為內應。」及玄得志，楷以謀泄，為玄所誅。