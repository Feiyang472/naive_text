謝沈，字行思，會稽山陰人也。曾祖斐，吳豫章太守。父秀，吳翼正都尉。沈少孤，事母至孝，博學多識，明練經史。郡命為主簿、功曹，察孝廉，太尉郗鑒辟，並不就。會稽內史何充引為參軍，以母老去職。平西將軍庾亮命為功曹，征北將軍蔡謨版為參軍，皆不就。閒居養母，不交人事，耕耘之暇，研精墳籍。康帝即位，朝議疑七廟迭毀，乃以太學博士徵，以質疑滯。以母憂去職。服闋，除尚書度支郎。何充、庾冰並稱沉有史才，遷著作郎，撰《晉書》三十餘卷。會卒，時年五十二。沉先著《後漢書》百卷及《毛詩》、《漢書外傳》，所著述及詩賦文論皆行於世。其才學在虞預之右云。