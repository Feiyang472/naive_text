王長文，字德睿，廣漢郪人也。少以才學知名，而蕩不羈，州府辟命皆不就。州辟別駕，乃微服竊出，舉州莫知所之。後於成都市中蹲踞齧胡餅。刺史知其不屈，禮遣之。閉門自守，不交人事。著書四卷，擬《易》，名曰《通玄經》，有《文言》、《卦象》，可用卜筮，時人比之揚雄《太玄》。同郡馬秀曰：「揚雄作《太玄》，惟桓譚以為必傳後世。晚遭陸績，玄道遂明。長文《通玄經》未遭陸績、君山耳。」
太康中，蜀土荒饉，開倉振貸。長文居貧，貸多，後無以償。郡縣切責，送長文到州。刺史徐幹舍之，不謝而去。後成都王穎引為江源令。或問：「前不降志，今何為屈？」長文曰：「祿以養親，非為身也。」梁王肜為丞相，引為從事中郎。在洛出行，輒著白旃小鄣以載車，當時異焉。後終於洛。