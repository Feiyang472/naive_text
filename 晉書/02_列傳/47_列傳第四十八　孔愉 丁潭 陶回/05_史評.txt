史臣曰：孔愉父子暨丁潭等，咸以筱簜之材，邀締構之運，策名霸府，騁足高衢，曆試清階，遂登顯要，外宣政績，內盡謀猷，罄心力以佐時，竭股肱以衛主，並能保全名節，善始令終。而愉高謝百萬之貲，辭榮數畝之宅，弘止足之分，有廉讓之風者矣。陶回陳邪佞之宜遠，明鬻賣之非宜，並補闕弼違，良可稱也。
贊曰：愉既公才，潭唯公望。領軍儒雅，平越忠亮。君平料敵，彭祖弘益。茂以象焚，群由匡厄。陶回規過，言同金石。