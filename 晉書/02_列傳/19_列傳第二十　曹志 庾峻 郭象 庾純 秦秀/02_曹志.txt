曹志，字允恭，譙國譙人，魏陳思王植之孽子也。少好學，以才行稱，夷簡有大度，兼善騎射。植曰：「此保家主也。」立以為嗣。後改封濟北王。武帝為撫軍將軍，迎陳留王於鄴，志夜謁見，帝與語，自暮達旦，甚奇之。及帝受禪，降為鄄城縣公。詔曰：「昔在前世，雖曆運迭興，至於先代苗裔，傳祚不替，或列籓九服，式序王官。選眾命賢，惟德是與，蓋至公之道也。魏氏諸王公養德藏器，壅滯曠久，前雖有詔，當須簡授，而自頃眾職少缺，未得式敘。前濟北王曹志履德清純，才高行潔，好古博物，為魏宗英，朕甚嘉之。其以志為樂平太守。」志在郡上書，以為宜尊儒重道，請為博士置吏卒。遷章武、趙郡太守。雖累郡職，不以政事為意，晝則遊獵，夜誦《詩》《書》，以聲色自娛，當時見者未能審其量也。
咸甯初，詔曰：「鄄城公曹志，篤行履素，達學通識，宜在儒林，以弘胄子之教。其以志為散騎常侍、國子博士。」帝嘗閱《六代論》，問志曰：「是卿先王所作邪？」志對曰：「先王有手所作目錄，請歸尋按。」還奏曰：「按錄無此。」帝曰：「誰作？」志曰：「以臣所聞，是臣族父冏所作。以先王文高名著，欲令書傳於後，是以假託。」帝曰：「古來亦多有是。」顧謂公卿曰：「父子證明，足以為審。自今已後，可無復疑。」
後遷祭酒。齊王攸將之國，下太常議崇錫文物。時博士秦秀等以為齊王宜內匡朝政，不可之籓。志又常恨其父不得志于魏，因愴然歎曰：「安有如此之才，如此之親，不得樹本助化，而遠出海隅？晉朝之隆，其殆乎哉！」乃奏議曰：「伏聞大司馬齊王當出籓東夏，備物盡禮，同之二伯。今陛下為聖君，稷、契為賢臣，內有魯、衛之親，外有齊、晉之輔，坐而守安，此萬世之基也。古之夾輔王室，同姓則周公其人也，異姓則太公其人也，皆身在內，五世反葬。後雖有五霸代興，桓、文譎主，下有請隧之僭，上有九錫之禮，終於譎而不正，驗於尾大不掉，豈與召公之歌《棠棣》，周詩之詠《鴟鴞》同日論哉！今聖朝創業之始，始之不諒，後事難工。幹植不強，枝葉不茂；骨骾不存，皮膚不充。自羲皇以來，豈是一姓之獨有！欲結其心者，當有磐石之固。夫欲享萬世之利者，當與天下議之。故天之聰明，自我人之聰明。秦、魏欲獨擅其威，而財得沒其身；周、漢能分其利，而親疏為之用。此自聖主之深慮，日月之所照。事雖淺，當深謀之；言雖輕，當重思之。志備位儒官，若言不及禮，是志寇竊。知忠不言，議所不敢。志以為當如博士等議。」議成當上，見其從弟高邑公嘉。嘉曰：「兄議甚切，百年之後必書晉史，目下將見責邪。」帝覽議，大怒曰：「曹志尚不明吾心，況四海乎！」以議者不指答所問，橫造異論，策免太常鄭默。於是有司奏收志等結罪，詔惟免志官，以公還第，其餘皆付廷尉。
頃之，志復為散騎常侍。遭母憂，居喪過禮，因此篤病，喜怒失常。九年卒，太常奏以惡諡。崔褒歎曰：「魏顆不從亂，以病為亂故也。今諡曹志而諡其病，豈謂其病不為亂乎！」於是諡為定。