史臣曰：醨風潛煽，醇源浸竭，遺道德於情性，顯忠信於名教。首陽高節，求仁而得仁；泗上微言，朝聞而夕死。原軫免胄，懍然於往策；季路絕纓，邈矣於前志。況交霜雪於杪歲，晦風雨於將晨，喈響或以變其音，貞柯罕能全其性。桓茂倫抱中和之氣，懷不撓之節，邁周庾之清塵，遵許郭之遐軌。懼臨危於取免，知處死之為易，揚芬千載之上，淪骨九泉之下。仁者之勇，不其然乎！至夫基構迭汙隆，龍蛇俱山澤，沖逡巡於內輔，豁陵厲於上游，虔振北門之威，秀坦西陽之務，外有捍城之用，裏無末大之嫌，求之名臣，抑亦可算。而溫為亢極之資，玄遂履霜之業，是知敬仲之美不息檀臺之亂，甯俞之忠無救弈棋之禍。子文之不血食，悲夫！
贊曰：矯矯宣城，貞心莫陵。身隨露夭，名與雲興。虔豁重世，沖秀雙美。國賴忠臣，家推才子。振武謙文，尋邑為群。歸之篡亂，曷足以云。
校勘記