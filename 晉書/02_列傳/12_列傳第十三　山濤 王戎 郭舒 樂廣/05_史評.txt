史臣曰：漢相清靜，見機於曠務；周史清虛，不嫌於屍祿。豈台揆之任，有異于常班者歟！濬沖善發談端，夷甫仰希方外，登槐庭之顯列，顧漆圓而高視。彼既憑虛，朝章已亂。戎則取容於世，旁委貨財；衍則自保其身，甯論宗稷？及三方構亂，六戎藉手，犬羊之侶，鋒鏑如雲。夷甫區區焉，佞彼凶渠，以求容貸，頹牆之隕，猶有禮也。平子肆情傲物，對鏡難堪，終失厥生，自貽伊敗。且夫衣服表容，珪璋範德，聲移宮羽，采照山華，布武有章，立言成訓。澄之箕踞，不已甚矣。若乃解衵登枝，裸形捫鵲，以此為達，謂之高致，輕薄是效，風流詎及。道睽將聖，事乖跰指，操情獨往，自夭其生者焉。昔晏嬰哭莊公之屍，樂令解湣懷之客，豈聞伯夷之風歟，懦夫能立志者也。
贊曰：晉家求士，乃構仙台，陵雲切漢，山叟知材。濬沖居鼎，談優務劣。夷甫兩顧，退求三穴。神亂當年，忠乖曩列。平子陵侮，多於用拙。樂令披雲，高天澄澈。