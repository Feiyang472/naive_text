王鑒，字茂高，堂邑人也。父濬，御史中丞。鑒少以文筆著稱，初為元帝琅邪國侍郎。時杜弢作逆，江湘流弊，王敦不能制，朝廷深以為憂。鑒上疏勸帝征之，曰：
天禍晉室，四海顛覆，喪亂之極，開闢未有。明公遭曆運之厄，當陽九之會，聖躬負伊周之重，朝廷延匡合之望。方將振長轡而禦八荒，掃河漢而清天途。所藉之資，江南之地，蓋九州之隅角，垂盡之餘人耳。而百越鴟視於五嶺，蠻蜀狼顧於湘漢，江州蕭條，白骨塗地，豫章一郡，十殘其八。繼以荒年，公私虛匱，倉庫無旬月之儲，三軍有絕乏之色。賦斂搜奪，周而復始，卒散人流，相望於道。殘弱之源日深，全勝之勢未舉。鑒懼雲旗反旆，元戎凱入，未在旦夕也。昔齊旅未期而申侯懼其老，況暴甲三年，介胄生蟣虱，而可不深慮者哉！江揚本六郡之地，一州封域耳。若兵不時戢，人不堪命，三江受敵，彭蠡振搖，是賊逾我垣牆之內，窺我室家之好。黷武之眾易動，驚弓之鳥難安，鑒之所甚懼也。去年已來，累喪偏將，軍師屢失，送死之寇，兵厭奔命，賊量我力矣。雖繼遣偏裨，懼未足成功也。愚謂尊駕宜親幸江州，然後方召之臣，其力可得而宣；熊羆之士，其銳可得而奮。進左軍于武昌，為陶侃之重；建名將于安成，連甘卓之壘。南望交廣，西撫蠻夷。要害之地，勒勁卒以保之；深溝堅壁，按精甲而守之。六軍既贍，戰士思奮，爾乃乘隙騁奇，擾其窟穴，顯示大信，開以生途，杜弢之頸固已鎖於麾下矣。
議者將以大舉役重，人不可擾。鑒謂暫擾以制敵，愈於放敵而常擾也。夫四體者，人之所甚愛，苟宜伐病，則削肌刮骨矣。然守不可虛，鑒謂王導可委以蕭何之任。或以小賊方斃，不足動千乘之重。鑒見王彌之初，亦小寇也，官軍不重其威，狡逆得肆其變，卒令溫懷不守，三河傾覆，致有今日之弊，此已然之明驗也。蔓草猶不可長，況狼兕之寇乎！當五霸之世，將非不良，士非不勇，征伐之役，君必親之，故齊桓免胄于邵陵，晉文擐甲於城濮。昔漢高、光武二帝，征無遠近，敵無大小，必手振金鼓，身當矢石，櫛風沐雨，壺漿不贍，馳騖四方，匪遑寧處，然後皇基克構，元勳以融。今大弊之極，劇於曩代，崇替之命，系我而已。欲使鑾旂無野次之役，聖躬遠風塵之勞，而大功坐就，鑒未見其易也。魏武既定中國，親征柳城，揚旍盧龍之嶺，頓轡重塞之表，非有當時烽燧之虞，蓋一日縱敵，終己之患，雖戎略蒙險，不以為勞，況急於此者乎！劉玄德躬登漢山，而夏侯之鋒摧；吳偽祖親泝長江，而關羽之首懸；袁紹猶豫後機，挫衄三分之勢；劉表臥守其眾，卒亡全楚之地。曆觀古今撥亂之主，雖聖賢，未有高拱閒居不勞而濟者也。前鑒不遠，可謂蓍龜。
議者或以當今暑夏，非出軍之時。鑒謂今宜嚴戒，須秋而動。高風啟途，龍舟電舉，曾不十日，可到豫章。豫章去賊尚有千里之限，但臨之以威靈，則百勝之理濟矣。既掃清湘野，滌蕩楚郢，然後班爵序功，酬將士之勞；卷甲韜旗，廣農桑之務，播愷悌之惠，除煩苛之賦。比及數年，國富兵強，龍驤虎步，以威天下，何思而不服，何往而不濟，桓文之功不難懋也。今惜一舉之勞，而緩垂死之寇，誠國家之大恥，臣子之深憂也。
鑒以凡瑣，謬蒙獎育，思竭遇忠以補萬一。芻蕘之言，聖王不棄，戍卒之謀，先後采之。乞留神鑒，思其所陳。
疏奏，帝深納之，即命中外戒嚴，將自征弢。會弢已平，故止。
中興建，拜駙馬都尉、奉朝請，出補永興令。大將軍王敦請為記室參軍，未就而卒，時年四十一。文集傳於世。
鑒弟濤及弟子戭，並有才筆。濤字茂略，曆著作郎、無錫令。戭字庭堅，亦為著作。並早卒。