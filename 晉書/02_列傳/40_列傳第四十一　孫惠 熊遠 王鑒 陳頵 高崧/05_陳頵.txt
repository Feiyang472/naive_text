陳頵，字延思，陳國苦人也。少好學，有文義。父訢立宅起門，頵曰：「當使容馬車。」訢笑而從之。仕為郡督郵，檢獲隱匿者三千人，為一州尤最。太守劉享拔為主簿，州辟部從事，乘馬車還家，宗党榮之。
劾案沛王韜獄，未竟，會解結代楊准為刺史，韜因河間王顒屬結。結至大會，問主簿史鳳曰：「沛王貴籓，州據何法而擅拘邪？」時頵在坐，對曰：「甲午詔書，刺史銜命，國之外台，其非所部而在境者，刺史並糾。事征文墨，前後列上，七被詔書。如州所劾，無有違謬。」結曰：「眾人之言不可妄聽，宜依法窮竟。」又問僚佐曰：「河北白壤膏粱，何故少人士，每以三品為中正？」答曰：「《詩》稱'維嶽降神，生甫及申'。夫英偉大賢多出於山澤，河北土平氣均，蓬蒿裁高三尺，不足成林故也。」結曰：「張彥真以為汝潁巧辯，恐不及青徐儒雅也。」頵曰：「彥真與元禮不協，故設過言。老子、莊周生陳梁，伏羲、傅說、師曠、大項出陽夏，漢魏二祖起於沛譙，准之眾州，莫之與比。」結甚異之，曰：「豫州人士常半天下，此言非虛。」會結遷尚書，結恨不得盡其才用。
元康中，舉孝廉，而州將留之。頵薦同縣焦保曰：「保出自寒素，稟質清沖，若得參嘉命，必能光贊大猷，允清朝望，使黃憲之徒不乏於豫土，令頵庶免臧文之責。」州乃辟保。
齊王冏起義，州遣頵將兵赴之，拜駙馬都尉。遭賊避難於江西。曆陽內史朱彥引為參軍。鎮東從事中郎袁琇薦頵於元帝，遷鎮東行參軍事，典法兵二曹。頵與王導書曰：「中華所以傾弊，四海所以土崩者，正以取才失所，先白望而後實事，浮競驅馳，互相貢薦，言重者先顯，言輕者後敘，遂相波扇，乃至陵遲。加有莊老之俗傾惑朝廷，養望者為弘雅，政事者為俗人，王職不恤，法物墜喪。夫欲制遠，先由近始。故出其言善，千里應之。今宜改張，明賞信罰，拔卓茂於密縣，顯硃邑於桐鄉，然後大業可舉，中興可冀耳。」
建興初制，版補錄事參軍。參佐掾屬多設解故以避事任。頵議：「諸僚屬乘昔西台養望餘弊，小心恭肅，更以為俗，偃蹇倨慢，以為優雅。至今朝士縱誕，臨事遊行，漸弊不革，以至傾國。故百尋之屋突直而燎焚，千里之堤蟻垤而穿敗，古人防小以全大，慎微以杜萌。自今臨使稱疾，須催乃行者，皆免官。」
初，趙王倫篡位，三王起義，制《己亥格》，其後論功雖小，亦皆依用。頵意謂不宜以為常式，駁之曰：「聖王懸爵賞功，制罰糾違，斯道苟明，人赴水火。且名器之實，不可妄假，非才謂之致寇，寵厚戒在斯亡。昔孫秀口唱篡逆，手弄天機，惠皇失禦，九服無戴。三王建議，席捲四海，合起義之眾，結天下之心，故設《己亥義格》以權濟難。此自一切之法，非常倫之格也。其起義以來，依格雜猥，遭人為侯，或加兵伍，或出皁僕，金紫佩士卒之身，符策委庸隸之門，使天官降辱，王爵黷賤，非所以正皇綱重名器之謂也。請自今以後宜停之。」頵以孤寒，數有奏議，朝士多惡之，出除譙郡太守。
大興初，以疾征。久之，白衣兼尚書，因陳時務，以為「昔江外初平，中州荒亂，故貢舉不試。宜漸循舊，搜揚隱逸，試以經策。又馬隆、孟觀雖出貧賤，勳濟甚大，以所不習，而統戎事，鮮能以濟。宜開舉武略任將率者，言問核試，盡其所能，然後隨才授任。舉十得一，猶勝不舉，況或十得二三。日磾降虜，七世內侍；由余戎狄，入為秦相。豈藉華宗之族，見齒於奔競之流乎！宜引幽滯之雋，抑華校實，則天清地平，人神感應。」
後拜天門太守，殊俗安之。選腹心之吏為荊州參軍，若有調發，動靜馳白，故恆得宿辦。陶侃征還，頵先至巴陵上禮。侃以為能，表為梁州刺史。綏懷荒弊，甚有威惠。梁州大姓互相嫉妒，說頵年老耳聾，侃召頵還，以西陽太守蔣巽代之。年六十九卒。