孫惠，字德施，吳國富陽人，吳豫章太守賁曾孫也。父祖並仕吳。惠口訥，好學有才識，州辟不就，寓居蕭沛之間。永甯初，赴齊王冏義，討趙王倫，以功封晉興縣侯，辟大司馬戶曹掾，轉東曹屬。冏驕矜僭侈，天下失望。惠獻言於冏，諷以五難、四不可，勸令歸籓，辭甚切至。冏不納。惠懼罪，辭疾去。頃之，冏果敗。成都王穎薦惠為大將軍參軍、領奮威將軍、白沙督。是時，穎將征長沙王乂，以陸機為前鋒都督。惠與機同鄉里，憂其致禍，勸機讓都督于王粹。及機兄弟被戮，惠甚傷恨之。時惠又擅殺穎牙門將梁俊，懼罪，因改姓名以遁。
後東海王越舉兵下邳，惠乃詭稱南嶽逸士秦秘之，以書幹越曰：
天禍晉國，遘茲厄運。曆觀危亡，其萌有漸，枝葉先零，根株乃斃。伏惟明公資睿哲之才，應神武之略，承衰亂之餘，當傾險之運，側身昏讒之俗，局蹐凶諂之間。執夷正立，則取疾奸佞；抱忠懷直，則見害賊臣。餔糟非聖性所堪，苟免非英雄之節，是以感激於世，發憤忘身。抗辭金門，則謇諤之言顯；扶翼皇家，則匡主之功著。事雖未集，大命有在。夫以漢祖之賢，猶有彭城之恥；魏武之能，亦有濮陽之失。孟明三退，終於致果；勾踐喪眾，期於擒吳。今明公名著天下，聲振九域，公族歸美，萬國宗賢。加以四王齊聖，仁明篤友，急難之感，同獎王室，股肱爪牙，足相維持。皇穹無親，惟德是輔，惡盈福謙，鬼神所贊。以明公達存亡之符，察成敗之變，審所履之運，思天人之功，武視東夏之籓，龍躍海嵎之野。西諮河間，南結征鎮，東命勁吳銳卒之富，北有幽并率義之旅，宣喻青徐，啟示群王，旁收雄俊，廣延秀傑，糾合攜貳，明其賞信。仰惟天子蒙塵鄴宮，外矯詔命，擅誅無辜，豺狼篡噬，其事無遠。夫心火傾移，喪亂可必，太白橫流，兵家攸杖，歲鎮所去，天厭其德。玄象著明，謫譴彰見。違天不祥，奉時必克。明公思安危人神之應，慮禍敗前後之征，弘勞謙日昃之德，躬吐握求賢之義，傾府竭庫以振貧乏，將有濟世之才，渭濱之士，含奇謨於硃脣，握神策於玉掌，逍遙川嶽之上，以俟真人之求。目想不世之佐，耳聽非常之輔，舉而任之，則元勳建矣。
秘之不天，值此衰運，竊慕墨翟、申包之誠，跋涉荊棘，重繭而至，櫛風沐雨，來承禍難。思以管穴毗佐大猷，道險時吝，未敢自顯。伏在川泥，系情宸極，謹先白箋，以啟天慮。若猶沈吟際會，徘徊二端，徼幸在險，請從恕宥之例。
明公今旋軫臣子之邦，宛轉名義之國，指麾則五嶽可傾，呼噏則江湖可竭。況履順討逆，執正伐邪，是烏獲摧冰，賁育拉朽，猛獸吞狐，泰山壓卵，因風燎原，未足方也。今時至運集，天與神助，復不能鵲起于慶命之會，拔劍于時哉之機，恐流濫之禍不在一人。自先帝公王，海內名士，近者死亡，皆如蟲獸，屍元曳於糞壞，形骸捐於溝澗，非其口無忠貞之辭，心無義正之節，皆希目下之小生而惑終焉之大死。凡人知友，猶有刎頸之報，朝廷之內，而無死命之臣。非獨秘之所恥，惜乎晉世之無人久矣。今天下喁喁，四海注目。社稷危而復安，宗廟替而復紹，惟明公兄弟能弘濟皇猷。國之存亡，在斯舉矣。
秘之以下才之姿，而值危亂之運，竭其狗馬之節，加之忠貞之心，左屬平亂之鞬，右握滅逆之矢，控馬鵠立，計日俟命。時難獲而易失，機速變而成禍，介如石焉，實無終日，自求多福，惟君裁之！
越省書，榜道以求之，惠乃出見。越即以為記室參軍，專職文疏，豫參謀議。除散騎郎、太子中庶子，復請補司空從事中郎。越誅周穆等，夜召參軍王廙造表，廙戰懼，壞數紙不成。時惠不在，越歎曰：「孫中郎在，表久就矣。」越遷太傅，以惠為軍諮祭酒，數諮訪得失。每造書檄，越或驛馬催之，應命立成，皆有文采。除秘書監，不拜。轉彭城內史、廣陵相，遷廣武將軍、安豐內史。以迎大駕之功，封臨湘縣公。
元帝遣甘卓討周馥于壽陽，惠乃率眾應卓，馥敗走。廬江何銳為安豐太守，惠權留郡境。銳以他事收惠下人推之，惠既非南朝所授，常慮讒間，因此大懼，遂攻殺銳，奔入蠻中。尋病卒，時年四十七。喪還鄉里，朝廷明其本心，追加吊賻。