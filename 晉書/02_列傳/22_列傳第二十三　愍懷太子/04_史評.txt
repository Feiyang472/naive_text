史臣曰：湣懷挺岐嶷之姿，表夙成之質。武皇鍾愛，既深詒厥之謀；天下歸心，頗有後來之望。及於繼明宸極，守器春坊，四教不勤，三朝或闕，豹姿未變，鳳德已衰，信惑奸邪，疏斥正士，好屠酤之賤役，耽苑囿之佚遊，可謂靡不有初，鮮克有終者也。既而中宮凶忍，久懷危害之心，外戚諂諛，競進讒邪之說；坎牲之謀已構，斃犬之譖遂行；一人乏探隱之聰，百辟無爭臣之節。遂使冤逾楚建，酷甚戾園。雖復禮備哀榮，情深憫慟，亦何補於荼毒者哉！
贊曰：湣懷聰穎，諒惟天挺。皇祖鐘心，庶僚引領。震宮肇建，儲德不恢。掇蜂構隙，歸胙生災。既罹凶忍，徒望歸來。
校勘記