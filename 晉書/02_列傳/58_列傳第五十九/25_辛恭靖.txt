辛恭靖，隴西狄道人也。少有器幹，才量過人。隆安中，為河南太守。會姚興來寇，恭靖固守百餘日，以無救而陷，被執至長安。興謂之曰：「朕將任卿以東南之事，可乎？」恭靖厲色曰：「我寧為國家鬼，不為羌賊臣。」興怒，幽之別室。經三年，至元興中，誑守者，乃逾垣而遁，歸於江東，安帝嘉之。桓玄請為諮議參軍，置之朝首。尋而病卒。