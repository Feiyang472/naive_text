麴允，金城人也。與游氏世為豪族，西州為之語曰：「麴與游，牛羊不數頭。南開朱門，北望青樓。」洛陽傾覆，閻鼎等立秦王為皇太子于長安，鼎總攝百揆。允時為安夷護軍、始平太守，心害鼎功，且規權勢，因鼎殺京兆太守梁綜，乃與綜弟馮翊太守緯等攻鼎，走之。會雍州刺史賈疋為屠各所殺，允代其任。湣帝即尊位，以允為尚書左僕射、領軍、持節、西戎校尉、錄尚書事，雍州如故。時劉曜、殷凱、趙染數萬眾逼長安，允擊破之，擒凱於陣。曜復攻北地，允為太都督、驃騎將軍，次於青白城以救之。曜聞而轉寇上郡，允軍于靈武，以兵弱不敢進。曜後復圍北地，太守麴昌遣使求救，允率步騎赴之。去城數十里，群賊繞城放火，煙塵蔽天，縱反間詐允曰：「郡城已陷，焚燒向盡，無及矣。」允信之，眾懼而潰。後數日，麴昌突圍赴長安，北地遂陷。
允性仁厚，無威斷，吳皮、王隱之徒，無賴凶人，皆加重爵，新平太守竺恢，始平太守楊像、扶風太守竺爽、安定太守焦嵩，皆征鎮杖節，加侍中、常侍，村塢主帥小者，猶假銀青、將軍之號，欲以撫結眾心。然諸將驕恣，恩不及下，人情頗離，由是羌胡因此跋扈，關中淆亂，劉曜復攻長安，百姓饑甚，死者太半。久之，城中窘逼，帝將出降，歎曰：「誤我事者，麴、索二公也。」帝至平陽，為劉聰所幽辱，允伏地號哭不能起。聰大怒，幽之於獄，允發憤自殺。聰嘉其忠烈，贈車騎將軍，諡節湣侯。
附 焦嵩
焦嵩，安定人。初率眾據雍。曜之逼京都，允告難於嵩，嵩素侮允，曰：「須允困，當救之。」及京都敗，嵩亦尋為寇所滅。