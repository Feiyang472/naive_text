宋矩，字處規，敦煌人也。慷慨有志節。張重華據涼州地，以矩為宛戍都尉。石季龍遣將麻秋攻大夏，護軍梁式執太守宋晏，以城應秋。秋遣晏以書致矩。矩既至，謂秋曰：「辭父事君，當立功與義；苟功義不立，當守名節。矩終不背主覆宗，偷生於世。」先殺妻子，自刎而死。秋曰：「義士也！」命葬之。重華嘉其誠節，贈振威將軍。