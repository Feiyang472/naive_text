王諒，字幼成，丹陽人也。少有幹略，為王敦所擢，參其府事，稍遷武昌太守。初，新昌太守梁碩專威交土，迎立陶咸為刺史。咸卒，王敦以王機為刺史，碩發兵距機，自領交趾太守，乃迎前刺史修則子湛行州事。永興三年，敦以諒為交州刺史。諒將之任，敦謂曰：「修湛、梁碩皆國賊也，卿至，便收斬之。」諒既到境，湛退還九真。廣州刺史陶侃遣人誘湛來詣諒所，諒敕從人不得入閣，既前，執之。碩時在坐，曰：「湛故州將之子，有罪可遣，不足殺也。」諒曰：「是君義故，無豫我事。」即斬之。碩怒而出。諒陰謀誅碩，使客刺之，弗克，遂率眾圍諒于龍編。陶侃遣軍救之，未至而諒敗。碩逼諒奪其節，諒固執不與，遂斷諒右臂。諒正色曰：「死且不畏，臂斷何有！」十餘日，憤恚而卒。碩據交州，凶暴酷虐，一境患之，竟為侃軍所滅，傳首京都。