劉敏元，字道光，北海人也。厲己修學，不以險難改心。好星曆陰陽術數，潛心《易》、《太玄》，不好讀史，常謂同志曰：「誦書當味義根，何為費功於浮辭之文！《易》者，義之源，《太玄》，理之門，能明此者，即吾師也。」永嘉之亂，自齊西奔。同縣管平年七十餘，隨敏元而西，行及滎陽，為盜所劫。敏元已免，乃還謂賊曰：「此公孤老，餘年無幾，敏元請以身代，願諸君舍之。」賊曰：「此公于君何親？」敏元曰：「同邑人也。窮窶無子，依敏元為命。諸君若欲役之，老不堪使，若欲食之，復不如敏元，乞諸君哀也。」有一賊瞋目叱敏元曰：「吾不放此公，憂不得汝乎！」敏元奮劍曰：「吾豈望生邪！當殺汝而後死。此公窮老，神祇尚當哀矜之。吾親非骨肉，義非師友，但以見投之故，乞以身代。諸大夫慈惠，皆有聽吾之色，汝何有靦面目而發斯言！」顧謂諸盜長曰：「夫仁義何常，寧可失諸君子！上當為高皇、光武之事，下豈失為陳項乎！當取之由道，使所過稱詠威德，柰何容畜此人以損盛美！當為諸君除此人，以成諸君霸王之業。」前將斬之。盜長遽止之，而相謂曰：「義士也！害之犯義。」乃俱免之。後仕劉曜，為中書侍郎、太尉長史。