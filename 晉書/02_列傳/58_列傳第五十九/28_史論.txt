史臣曰：中散以膚受見誅，王儀以抗言獲戾，時皆可謂死非其罪也。偉元恥臣晉室，延祖甘赴危亡，所由之理雖同，所趣之途即異，而並見稱當世，垂芳竹帛，豈不以君父居在三之極，忠孝為百行之先者乎！且裒獨善其身，故得全其孝，而紹兼濟於物，理宜竭其忠，可謂蘭桂異質而齊芳，《韶》《武》殊音而並美。或有論紹者以死難獲譏，揚榷言之，未為篤論。夫君，天也，天可仇乎！安既享其榮，危乃違其禍，進退無據，何以立人！嵇生之隕身全節，用此道也。
贊曰：重義輕生，亡軀殉節。勁松方操，嚴霜比烈。白刃可陵，貞心難折。道光振古，芳流來哲。