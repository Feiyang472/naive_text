周崎，邵陵人也。為湘州從事。王敦之難，譙王承使崎求救於外，與周該俱為魏乂偵人所執，乂責崎辭情，臨以白刃。崎曰：「州將使求援於外，本無定指，隨時制宜耳。」又謂崎曰：「汝為我語城中，稱大將軍已破劉隗、戴若思，甘卓住襄陽，無復異議，三江州郡，萬里肅清，外援理絕。如是者，我當活汝。」崎偽許之。既到城下，大呼曰：「王敦軍敗于于湖，甘安南已克武昌，即日分遣大眾來赴此急，努力堅守，賊今散矣！」乂於是數而殺之。