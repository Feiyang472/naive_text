公孫永，字子陽，襄平人也。少而好學恬虛，隱于平郭南山，不娶妻妾，非身所墾植，則不衣食之，吟詠岩間，欣然自得，年餘九十，操尚不虧。與公孫鳳俱被容暐徵至鄴，及見暐，不拜，王公以下造之，皆不與言，雖經隆冬盛暑，端然自若。一歲餘，詐狂，暐送之平郭。後苻堅又將備禮徵之，難其年耆路遠，乃遣使者致問。未至而永亡，堅深悼之，諡曰崇虛先生。