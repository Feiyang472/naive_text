霍原，字休明，燕國廣陽人也。少有志力，叔父坐法當死，原入獄訟之，楚毒備加，終免叔父。年十八，觀太學行禮，因留習之。貴游子弟聞而重之，欲與相見，以其名微，不欲晝往，乃夜共造焉。父友同郡劉岱將舉之，未果而病篤，臨終，敕其子沈曰：「霍原慕道清虛，方成奇器，汝後必薦之。」後歸鄉里。高陽許猛素服其名，會為幽州刺史，將詣之，主簿當車諫不可出界，猛歎恨而止。原山居積年，門徒百數，燕王月致羊酒。及劉沈為國大中正，元康中，進原為二品，司徒不過，沈乃上表理之。詔下司徒參論，中書監張華令陳准奏為上品，詔可。元康末，原與王褒等俱以賢良徵，累下州郡，以禮發遣，皆不到。後王浚稱制謀僭，使人問之，原不答，浚心銜之。又有遼東囚徒三百餘人，依山為賊，意欲劫原為主事，亦未行。時有謠曰：「天子在何許？近在豆田中。」浚以豆為霍，收原斬之，懸其首。諸生悲哭，夜竊屍共埋殯之。遠近駭愕，莫不冤痛之。