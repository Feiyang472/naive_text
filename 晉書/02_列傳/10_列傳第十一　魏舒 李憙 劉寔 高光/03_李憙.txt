李憙，字季和，上黨銅鞮人也。父牷，漢大鴻臚。憙少有高行，博學研精，與北海管甯以賢良征，不行。累辟三府，不就。宣帝復辟憙為太傅屬，固辭疾，郡縣扶輿上道，時憙母疾篤，乃竊逾泫氏城而徒還，遂遭母喪，論者嘉其志節。後為并州別駕，時驍騎將軍秦朗過并州，州將畢軌敬焉。令乘車至閣。憙固諫以為不可，軌不得已從之。
景帝輔政，命憙為大將軍從事中郎，憙到，引見，謂憙曰：「昔先公辟君而君不應，今孤命君而君至，何也？」對曰：「先君以禮見待，憙得以禮進退。明公以法見繩，憙畏法而至。」帝甚重之。轉司馬，尋拜右長史。從討毌丘儉還，遷御史中丞。當官正色，不憚強禦，百僚震肅焉。薦樂安孫璞，亦以道德顯，時人稱為知人。尋遷大司馬，以公事免。
司馬伷為甯北將軍，鎮鄴，以憙為軍司。頃之，除涼州刺史，加揚威將軍、假節，領護羌校尉，綏禦華夷，甚有聲績。羌虜犯塞，憙因其隙會，不及啟聞，輒以便宜出軍深入，遂大克獲，以功重免譴，時人比之漢朝馮、甘焉。於是請還，許之。居家月餘，拜冀州刺史，累遷司隸校尉。及魏帝告禪于晉，憙以本官行司徒事，副太尉鄭沖奉策。泰始初，封祁侯。
憙上言：「故立進令劉友、前尚書山濤、中山王睦、故尚書僕射武陔各占官三更稻田，請免濤、睦等官。陔已亡，請貶諡。」詔曰：「法者，天下取正，不避親貴，然後行耳，吾豈將枉縱其間哉！然案此事皆是友所作，侵剝百姓，以繆惑朝士。奸吏乃敢作此，其考竟友以懲邪佞。濤等不貳其過者，皆勿有所問。《易》稱'王臣蹇蹇，匪躬之故'。今憙亢志在公，當官而行，可謂'邦之司直'者矣。光武有云：'貴戚且斂手以避二鮑'。豈其然乎！其申敕群僚，各慎所司，寬宥之恩，不可數遇也。」憙為二代司隸，朝野稱之。以公事免。
其年，皇太子立，以憙為太子太傅。自魏明帝以後，久曠東宮，制度廢闕，官司不具，詹事、左右率、庶子、中舍人諸官並未置，唯置衛率令典兵，二傅並攝眾事。憙在位累年，訓道盡規。遷尚書僕射，拜特進、光祿大夫，以年老遜位。詔曰：「光祿大夫、特進李憙，杖德居義，當升台司。毗亮朕躬，而以年尊致仕。雖優遊無為，可以頤神，而虛心之望，能不憮然！其因光祿之號，改假金紫，置官騎十人，賜錢五十萬，祿賜班禮，一如三司，門施行馬。」
初，憙為僕射時，涼州虜寇邊，憙唱義遣軍討之。朝士謂出兵不易，虜未足為患，竟不從之。後虜果大縱逸，涼州覆沒，朝廷深悔焉。以憙清素貧儉，賜絹百匹。及齊王攸出鎮，憙上疏諫爭，辭甚懇切。憙自曆仕，雖清非異眾，而家無儲積，親舊故人乃至分衣共食，未嘗私以王官。及卒，追贈太保，諡曰成。子贊嗣。
少子儉，字仲約，曆左積弩將軍、屯騎校尉。儉子弘，字世彥，少有清節，永嘉末，曆給事黃門侍郎、散騎常侍。