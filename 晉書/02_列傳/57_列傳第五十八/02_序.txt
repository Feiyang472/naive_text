大矣哉，孝之為德也！分渾元而立體，道貫三靈；資品匯以順名，功苞萬象。用之于國，動天地而降休征；行之於家，感鬼神而昭景福。若乃博施備物，尊仁安義，柔色承顏，怡怡盡樂，擊鮮就養，亹癖忘劬，集包思藝黍之勤，循陔有采蘭之詠，事親之道也。屬屬如在，哀哀罔極，聚薪流慟，銜索興嗟，曬風樹以隤心，頫寒泉而沫泣，追遠之情也。審德筮仕，正務移官，居高匪危，在醜無爭，協修升以匡化，懷履冰而砥節，立身之行也。是以閔曾翼翼，遵六教而緝貞規；蔡董烝烝，弘七體而垂令跡。亦有至誠上感，明祗下贊，郭巨致錫金之慶。陽雍標蒔玉之祉；烏馴丹羽，巢叔和之室，鹿呈白毳，擾功文之廬。然則因彼孝慈而生友悌，理在兼綜，義歸一揆。夫天倫之重，共氣分形，心睽則葉悴荊權，性合則華承棣萼。乃有推代瘦，徇急難之情；讓果同衾，盡歡愉之致：緬窺緗素，載流塵躅者歟！
晉氏始自中朝，逮于江左，雖百六之災遄及，而君子之道未消，孝悌名流，猶為繼踵。王偉元之行己，許季義之立節，夏方、盛彥體至性以馳芬，庾袞、顏含篤友于而宣范，自餘群士，咸標懿德。采其遺絢，足厲澆風，故著《孝友篇》以續前史云耳。