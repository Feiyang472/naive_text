庾袞，字叔褒，明穆皇后伯父也。少履勤儉，篤學好問，事親以孝稱。咸寧中，大疫，二兄俱亡，次兄毗復殆，癘氣方熾，父母諸弟皆出次於外，袞獨留不去。諸父兄強之，乃曰：「袞性不畏病。」遂親自扶持，晝夜不眠，其間復撫柩哀臨不輟。如此十有餘旬，疫勢既歇，家人乃反，毗病得差，袞亦無恙。父老咸曰：「異哉此子！守人所不能守，行人所不能行，歲寒然後知松柏之後凋，始疑疫癘之不相染也。」
初，袞諸父並貴盛，惟父獨守貧約。袞躬親稼穡，以給供養，而執事勤恪，與弟子樹籬，跪以授條。或曰：「今在隱屏，先生何恭之過？」袞曰：「幽顯易操，非君子之志也。」父亡，作筥賣以養母。母見其勤，曰：「我無所食。」對曰：「母食不甘，袞將何居！」母感而安之。袞前妻荀氏，繼妻樂氏，皆官族富室，及適袞，俱棄華麗，散資財，與袞共安貧苦，相敬如賓。母終，服喪居於墓側。
歲大饑，藜羹不糝，門人欲進其飯者，而袞每曰已食，莫敢為設。及麥熟，獲者已畢，而采捃尚多，袞乃引其群子以退，曰「待其間。」及其捃也，不曲行，不旁掇，跪而把之，則亦大獲，又與邑人入山拾橡，分夷險，序長幼，推易居難，禮無違者。或有斬其墓柏，莫知其誰，乃召鄰人集於墓而自責焉，因叩頭泣涕，謝祖禰曰：「德之不修，不能庇先人之樹，袞之罪也。」父老咸亦為之垂泣，自後人莫之犯。撫諸孤以慈，奉諸寡以仁，事加於厚而教之義方，使長者體其行，幼者忘其孤。孤甥郭秀，比諸子侄，衣食而每先之。孤兄女曰芳，將嫁，美服既具，袞乃刈荊苕為箕帚，召諸子集之於堂，男女以班，命芳曰：「芳乎！汝少孤，汝逸汝豫，不汝疵瑕。今汝適人，將事舅姑，灑掃庭內，婦之道也，故賜汝此。匪器之為美，欲溫恭朝夕，雖休勿休也。」而以舊宅與其長兄子賡、翕。及翕卒，袞哀其早孤，痛其成人而未娶，乃撫柩長號，哀感行路，聞者莫不垂涕。
初，袞父誡袞以酒，每醉，輒自責曰：「余廢先父之誡，其何以訓人！」乃于父墓前自杖三十。鄰人褚德逸者，善事其親，老而不倦，袞每拜之。嘗與諸兄過邑人陳准兄弟，諸兄友之，皆拜其母，袞獨不拜。准弟徽曰：「子不拜吾親何？」袞曰：「未知所以拜也。夫拜人之親者，將自同於人之子也，其義至重，袞敢輕之乎？」遂不拜。准、徽歎曰：「古有亮直之士，君近之矣。君若當朝，則社稷之臣歟！君若握兵，臨大節，孰能奪之！方今徵聘，君實宜之。」於是鄉黨薦之，州郡交命，察孝廉，舉秀才、清白異行，皆不降志，世遂號之為異行。
元康末，潁川太守召為功曹，袞服造役之衣，杖鍤荷斧，不俟駕而行，曰：「請受下夫之役。」太守飾車而迎，袞逡巡辭退，請徒行入郡，將命者遂逼扶升車，納于功曹舍。既而袞自取己車而寢處焉，形雖恭而神有不可動之色。太守知其不屈，乃歎曰：「非常士也，吾何以降之！」厚為之禮而遣焉。
齊王冏之唱義也，張泓等肆掠于陽翟，袞乃率其同族及庶姓保于禹山。是時百姓安寧，未知戰守之事，袞曰：「孔子云：'不教而戰，是謂棄之。'」乃集諸如士而謀曰：「二三君子相與處於險，將以安保親尊，全妻孥也。古人有言：'千人聚而不以一人為主，不散則亂矣。'將若之何！」眾曰：「善。今日之主，非君而誰！」袞默然有間，乃言曰：「古人急病讓夷，不敢逃難，然人之立主，貴從其命也。」乃誓之曰：「無恃險，無怙亂，無暴鄰，無抽屋，無樵采人所植，無謀非德，無犯非義，戮力一心，同恤危難。」眾咸從之。於是峻險厄，杜蹊徑，修壁塢，樹蕃障，考功庸，計丈尺，均勞逸，通有無，繕完器備，量力任能，物應其宜，使邑推其長，裏推其賢，而身率之。分數既明，號令不二，上下有禮，少長有儀，將順其美，匡救其惡。及賊至，袞乃勒部曲，整行伍，皆持滿而勿發。賊挑戰，晏然不動，且辭焉。賊服其慎而畏其整，是以皆退，如是者三。時人語曰：「所謂臨事而懼、好謀而成者，其庾異行乎！」
及冏歸於京師，逾年不朝，袞曰：「晉室卑矣，寇難方興！」乃攜其妻適林慮山，事其新鄉如其故鄉，言忠信，行篤敬。經及期年，而林慮之人歸之，咸曰庾賢。及石勒攻林慮，父老謀曰：「此有大頭山，九州之絕險也。上有古人遺跡，可共保之。」惠帝遷于長安，袞乃相與登於大頭山而田於其下。年穀未熟，食木實，餌石蕊，同保安之，有終焉之志。及將收穫，命子怞與之下山，中途目眩瞀，墜崖而卒。同保赴哭曰：「天乎！獨不可舍我賢乎！」時人傷之曰：「庾賢絕塵避地，超然遠跡，固窮安陋，木食山棲，不與世同榮，不與人爭利，不免遭命，悲夫！」
袞學通《詩》《書》，非法不言，非道不行，尊事耆老，惠訓蒙幼，臨人之喪必盡哀，會人之葬必躬築，勞則先之，逸則後之，言必行之，行必安之。是以宗族鄉黨莫不崇仰，門人感慕，為人樹碑焉。
有四子：怞、蔑、澤、捃。在澤生，故名澤，因捃生，故曰捃。蔑後南渡江，中興初，為侍中。蔑生願，安成太守。