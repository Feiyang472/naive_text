殷仲文，南蠻校尉覬之弟也。少有才藻，美容貌。從兄仲堪薦之于會稽王道子，即引為驃騎參軍，甚相賞待。俄轉諮議參軍，後為元顯征虜長史。會桓玄與朝廷有隙，玄之姊，仲文之妻，疑而間之，左遷新安太守。仲文于玄雖為姻親，而素不交密，及聞玄平京師，便棄郡投焉。玄甚悅之，以為諮議參軍。時王謐見禮而不親，卞範之被親而少禮，而寵遇隆重，兼于王、卞矣。玄將為亂，使總領詔命，以為侍中，領左衛將軍。玄九錫，仲文之辭也。
初，玄篡位入宮，其床忽陷，群下失色，仲文曰：「將由聖德深厚，地不能載。」玄大悅。」以佐命親貴，厚自封崇，輿馬器服，窮極綺麗，後房伎妾數十，絲竹不絕音。性貪吝，多納貨賄，家累千金，常若不足。玄為劉裕所敗，隨玄西走，其珍寶玩好悉藏地中，皆變為土。至巴陵，因奉二後投義軍，而為鎮軍長史，轉尚書。
帝初反正，抗表自解曰：「臣聞洪波振壑，川無恬鱗；驚飆拂野，林無靜柯。何者？勢弱則受制於巨力，質微則無以自保。於理雖可得而言，於臣實非所敢譬。昔桓玄之代，誠復驅逼者眾。至如微臣，罪實深矣，進不能見危授命，亡身殉國；退不能辭粟首陽，拂衣高謝。遂乃宴安昏寵，叨昧偽封，錫文篡事，曾無獨固。名義以之俱淪，情節自茲兼撓，宜其極法，以判忠邪。會鎮軍將軍劉裕匡復社稷，大弘善貸，佇一戮於微命，申三驅於大信，既惠之以首領，又申之以縶維。于時皇輿否隔，天人未泰，用忘進退，是以僶俯從事，自同令人。今宸極反正，唯新告始，憲章既明，品物思舊，臣亦胡顏之厚，可以顯居榮次！乞解所職，待罪私門。違離闕庭，乃心慕戀。」詔不許。
仲文因月朔與眾至大司馬府，府中有老槐樹，顧之良久而歎曰：「此樹婆娑，無復生意！」仲文素有名望，自謂必當朝政，又謝混之徒疇昔所輕者，並皆比肩，常怏怏不得志。忽遷為東陽太守，意彌不平。劉毅愛才好士，深相禮接，臨當之郡，遊宴彌日。行至富陽，慨然歎曰：「看此山川形勢，當復出一伯符。」何無忌甚慕之。東陽，無忌所統，仲文許當便道修謁，無忌故益飲遲之，令府中命文人殷闡、孔寧子之徒撰義構文，以俟其至。仲文失志恍惚，遂不過府。無忌疑其薄己，大怒，思中傷之。時屬慕容超南侵，無忌言于劉裕曰：「桓胤、殷仲文並乃腹心之疾，北虜不足為憂。」義熙三年，又以仲文與駱球等謀反，及其弟南蠻校尉叔文伏誅。仲文時照鏡不見其面，數日而遇禍。
仲文善屬文，為世所重，謝靈運嘗云：「若殷仲文讀書半袁豹，則文才不減班固。」言其文多而見書少也。