閻鼎，字臺臣，天水人也。初為太傅東海王越參軍，轉卷令，行豫州刺史事，屯許昌。遭母喪，乃於密縣間鳩聚西州流人數千，欲還鄉里。值京師失守，秦王出奔密中，司空荀籓、籓弟司隸校尉組，及中領軍華恆、河南尹華薈，在密縣建立行臺，以密近賊，南趣許潁。司徒左長史劉疇在密為塢主，中書令李暅、太傅參軍騶捷劉蔚、鎮軍長史周顗、司馬李述皆來赴疇。僉以鼎有才用，且手握強兵，勸籓假鼎冠軍將軍、豫州刺史，蔚等為參佐。
鼎少有大志，因西土人思歸，欲立功鄉里，乃與撫軍長史王毗、司馬傳遜懷翼戴秦王之計，謂疇、捷等曰：「山東非霸王處，不如關中。」河陽令傅暢遺鼎書，勸奉秦王過洛陽，謁拜山陵，徑據長安，綏合夷晉，興起義眾，克復宗廟，雪社稷之恥。鼎得書，便欲詣洛，流人謂北道近河，懼有抄截，欲南自武關向長安。疇等皆山東人，咸不願西入，荀籓及疇、捷等並逃散。鼎追籓不及，暅等見殺，唯顗、述走得免。遂奉秦王行，止上洛，為山賊所襲，殺百餘人，率餘眾西至藍田。時劉聰向長安，為雍州刺史賈疋所逐，走還平陽。疋遣人奉迎秦王，遂至長安，而與大司馬南陽王保、衛將軍梁芬、京兆尹梁綜等並同心推戴，立王為皇太子，登壇告天，立社稷宗廟，以鼎為太子詹事，總攝百揆。
梁綜與鼎爭權，鼎殺綜，以王毗為京兆尹。鼎首建大謀，立功天下。始平太守曲允、撫夷護軍索綝並害其功，且欲專權，馮翊太守梁緯、北地太守梁肅，並綜母弟，綝之姻也，謀欲除鼎，乃證其有無君之心，專戮大臣，請討之，遂攻鼎。鼎出奔雍，為氐竇首所殺，傳首長安。