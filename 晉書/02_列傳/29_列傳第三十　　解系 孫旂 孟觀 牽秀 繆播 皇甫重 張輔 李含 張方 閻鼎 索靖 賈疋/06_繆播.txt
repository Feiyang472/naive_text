繆播，字宣則，蘭陵人也。父悅，光祿大夫。播才思清辯，有意義。高密王泰為司空，以播為祭酒，累遷太弟中庶子。
惠帝幸長安，河間王顒欲挾天子令諸侯。東海王越將起兵奉迎天子，以播父時故吏，委以心膂。播從弟右衛率胤，顒前妃之弟也。越遣播、胤詣長安說顒，令奉帝還洛，約與顒分陝為伯。播、胤素為顒所敬信，既相見，虛懷從之。顒將張方自以罪重，懼為誅首，謂顒曰：「今據形勝之地，國富兵強，奉天子以號令，誰敢不服！」顒惑方所謀，猶豫不決。方惡播、胤為越遊說，陰欲殺之。播等亦慮方為難，不敢復言。時越兵鋒甚盛，顒深憂之，播、胤乃復說顒，急斬方以謝，可不勞而安。顒從之，於是斬方以謝山東諸侯。顒後悔之，又以兵距越，屢為越所敗。帝反舊都，播亦從太弟還洛，契闊艱難，深相親狎。
及帝崩，太弟即帝位，是為懷帝，以播為給事黃門侍郎。俄轉侍中，徙中書令，任遇日隆，專管詔命。時越威權自己，帝力不能討，心甚惡之。以播、胤等有公輔之量，又盡忠于國，故委以心膂。越懼為己害，因入朝，以兵入宮，執播等於帝側。帝歎曰：「奸臣賊子無世無之，不自我先，不自我後，哀哉！」起執播等手，涕泗歔欷，不能自禁。越遂害之。朝野憤惋，咸曰：「善人，國之紀也，而加虐焉，其能終乎！」及越薨，帝贈播衛尉，祠以少牢。
胤字休祖，安平獻王外孫也，與播名譽略齊。初為尚書郎，後遷太弟左衛率，轉魏郡太守。及王浚軍逼鄴，石超等大敗，胤奔東海王越於徐州，越使胤與播俱入關，而所說得行，大駕東還。越以胤為冠軍將軍、南陽太守。胤從藍田出武關，之南陽，前守衛展距胤不受，胤乃還洛。懷帝即位，拜胤左衛將軍，轉散騎常侍、太僕卿。既而與播及帝舅王延、尚書何綏、太史令高堂沖並參機密，為東海王越所害。