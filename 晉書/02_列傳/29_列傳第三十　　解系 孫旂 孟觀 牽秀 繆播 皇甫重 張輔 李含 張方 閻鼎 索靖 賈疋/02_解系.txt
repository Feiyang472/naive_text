解系，字少連，濟南著人也。父修，魏琅邪太守、梁州刺史，考績為天下第一。武帝受禪，封梁鄒侯。系及二弟結、育並清身潔己，甚得聲譽。時荀勖門宗強盛，朝野畏憚之。勖諸子謂系等曰：「我與卿為友，應向我公拜。」勖又曰：「我與尊先使君親厚。」系曰：「不奉先君遺教。公若與先君厚，往日哀頓，當垂書問。親厚之誨，非所敢承。」勖父子大慚，當世壯之。後辟公府掾，歷中書黃門侍郎、散騎常侍、豫州刺史，遷尚書，出為雍州刺史、揚烈將軍、西戎校尉、假節。會氐羌叛，與征西將軍趙王倫討之。倫信用佞人孫秀，與系爭軍事，更相表奏。朝廷知系守正不撓，而召倫還。系表殺秀以謝氐羌，不從。倫、秀譖之，系坐免官，以白衣還第，闔門自守。及張華、裴頠之被誅也，倫、秀以宿憾收系兄弟。梁王肜救系等，倫怒曰：「我于水中見蟹且惡之，況此人兄弟輕我邪！此而可忍，孰不可忍！」肜苦爭之不得，遂害之，並戮其妻子。
後齊王冏起義時，以裴、解為冤首。倫、秀既誅，冏乃奏曰：「臣聞興微繼絕，聖主之高政；貶惡嘉善，《春秋》之美談。是以武王封比干之墓，表商容之閭，誠幽明之故有以相通也。孫秀逆亂，滅佐命之國，誅骨鯁之臣，以斫喪王室，肆其虐戾，功臣之後，多見泯滅。至如張華、裴頠，各以見憚取誅于時，系、結同以羔羊被害，歐陽建等無罪而死，百姓憐之。陛下更日月之光照，布惟新之明命，然此等未蒙恩理。昔欒郤降在皁隸，而《春秋》傳其人；幽王絕功臣之後，棄賢者子孫，而詩人以為刺。臣備忝右職，思竭股肱，獻納愚誠。若合聖意，可群官通議。」八坐議以「系等清公正直，為奸邪所疾，無罪橫戮，冤痛已甚。如大司馬所啟，彰明枉直，顯宣當否，使冤魂無愧無恨，為恩大矣。」永寧二年，追贈光祿大夫，改葬，加弔祭焉。
結字叔連，少與系齊名。辟公府掾，累遷黃門侍郎，歷散騎常恃、豫州刺史、魏郡太守、御史中丞。時孫秀亂關中，結在都，坐議秀罪應誅，秀由是致憾。及系被害，結亦同戮。女適裴氏，明日當嫁，而禍起，裴氏欲認活之，女曰：「家既若此，我何活為！」亦坐死。朝廷遂議革舊制，女不從坐，由結女始也。後贈結光祿大夫，改葬，加弔祭。
結弟育，字稚連，名亞二兄。歷公府掾、太子洗馬、尚書郎、衛軍長史、弘農太守，與二兄俱被害，妻子徙邊。