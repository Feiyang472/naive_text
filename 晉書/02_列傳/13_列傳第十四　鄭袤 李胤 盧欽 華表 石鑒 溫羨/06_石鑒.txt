石鑒，字林伯，樂陵厭次人也。出自寒素，雅志公亮。仕魏，曆尚書郎、侍御史、尚書左丞、御史中丞，多所糾正，朝廷憚之，出為并州刺史、假節、護匈奴中郎將。武帝受禪，封堂陽子。入為司隸校尉，轉尚書。時秦、涼為虜所敗，遣鑒都督隴右諸軍事，坐論功虛偽免官。後為鎮南將軍、豫州刺史，坐討吳賊虛張首級。詔曰：「昔雲中守魏尚以斬首不實受刑，武牙將軍田順以詐增虜獲自殺，誣罔敗法，古今所疾。鑒備大臣，吾所取信。往者西事，公欺朝廷，以敗為得，竟不推究。中間黜免未久，尋復授用，冀能補過，而乃與下同詐。所謂大臣，義得爾乎！有司奏是也，顧未忍耳。今遣歸田里，終身不得復用，勿削爵土也。」久之，拜光祿勳，復為司隸校尉，稍加特進，遷右光祿大夫、開府，領司徒。前代三公冊拜，皆設小會，所以崇宰輔之制也。自魏末已後，廢不復行。至鑒，有詔令會，遂以為常。太康末，拜司空，領太子太傅。
武帝崩，鑒與中護軍張劭監統山陵。時大司馬、汝南王亮為太傅楊駿所疑，不敢臨喪，出營城外。時有告亮欲舉兵討駿，駿大懼，白太后令帝為手詔，詔鑒及張劭使率陵兵討亮。劭，駿甥也，便率所領催鑒速發，鑒以為不然，保持之，遣人密覘視亮，已別道還許昌，於是駿止，論者稱之。山陵訖，封昌安縣侯。元康初，為太尉。年八十餘，克壯慷慨，自遇若少年，時人美之。尋薨，諡曰元。子陋，字處賤，襲封，曆屯騎校尉。