任城景王陵，字子山，宣帝弟魏司隸從事安城亭侯通之子也。初拜議郎。泰始元年封北海王，邑四千七百戶。三年，轉封任城王，之國。咸寧五年薨，子濟立。拜散騎侍郎、給事中、散騎常侍、輔國將軍。隨東海王越在項，為石勒所害，二子俱沒。有二弟：順、斌。
弟順、斌
順字子思，初封習陽亭侯。及武帝受禪，順歎曰：「事乖唐虞，而假為禪名！」遂悲泣。由是廢黜，徙武威姑臧縣。雖受罪流放，守意不移而卒。
西河繆王斌，字子政，魏中郎。武帝受禪，封陳王，邑千七百一十戶。三年，改封西河。咸寧四年薨，子隱立。薨，子孴立。[22]