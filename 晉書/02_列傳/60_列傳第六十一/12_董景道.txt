董景道，字文博，弘農人也。少而好學，千里追師，所在惟晝夜讀誦，略不與人交通。明《春秋三傳》、《京氏易》、《馬氏尚書》、《韓詩》，皆精究大義。《三禮》之義，專遵鄭氏，著《禮通論》非駁諸儒，演廣鄭旨。永平中，知天下將亂，隱於商洛山，衣木葉，食樹果，彈琴歌笑以自娛，毒蟲猛獸皆繞其傍，是以劉元海及聰屢征，皆礙而不達。至劉曜時出山，廬於渭汭。曜徵為太子少傅、散騎常侍，並固辭，竟以壽終。