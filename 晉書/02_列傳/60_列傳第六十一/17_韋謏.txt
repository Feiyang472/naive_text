韋謏，字憲道，京兆人也。雅好儒學，善著述，于群言秘要之義，無不綜覽。仕于劉曜，為黃門郎。後又入石季龍，署為散騎常侍，曆守七郡，咸以清化著名。又徵為廷尉，識者擬之于、張。前後四登九列，六在尚書，二為侍中，再為太子太傅，封京兆公。好直諫，陳軍國之宜，多見允納。著《伏林》三千餘言，遂演為《典林》二十三篇。凡所述作及集記世事數十萬言，皆深博有才義。
至冉閔，又署為光祿大夫。時閔拜其子胤為大單于，而以降胡一千處之麾下。謏諫曰：「今降胡數千，接之如舊，誠是招誘之恩。然胡羯本為仇敵，今之款附，苟全性命耳。或有刺客，變起須臾，敗而悔之，何所及也！古人有言，一夫不可狃，而況千乎！願誅屏降胡，去單于之號，深思聖五苞桑之誡也。」閔志在綏撫，銳於澄定，聞其言，大怒，遂誅之，並殺其子伯陽。
謏性不嚴重，好徇己之功，論者亦以是少之。嘗謂伯陽曰：「我高我曾重光累徽，我祖我考父父子子，汝為我對，正值惡抵。」伯陽曰：「伯陽之不肖，誠如尊教，尊亦正值軟抵耳。」謏慚無言。時人傳之，以為嗤笑。