杜夷，字行齊，廬江灊人也。世以儒學稱，為郡著姓。夷少而恬泊，操尚貞素，居甚貧窘，不營產業，博覽經籍百家之書，算曆圖緯靡不畢究。寓居汝潁之間，十載足不出門。年四十餘，始還鄉里，閉門教授，生徒千人。惠帝時三察孝廉，州命別駕，永嘉初，公車徵拜博士，太傅、東海王越辟，並不就。懷帝詔王公舉賢良方正，刺史王敦以賀循為賢良，夷為方正，乃上疏曰：「臣聞有唐疇咨，元凱時登；漢武欽賢，俊彥回應，故能允協時雍，敷崇盛化。伏見太孫舍人會稽賀循、處士盧江杜夷履道彌高，清操絕俗，思學融通，才經王務。循宰二縣，皆有名績，備僚東宮，忠恪允著。夷清虛沖淡，與俗異軌，考槃空谷，肥遁匿跡。蓋經國之良寶，聘命之所急。若得待詔公車，承對冊問，必有忠讜良謨，弘益政道矣。」敦於是逼夷赴洛。夷遁于壽陽。鎮東將軍周馥，傾心禮接，引為參軍，夷辭之以疾。馥知不可屈，乃自詣夷，為起宅宇，供其醫藥。馥敗，夷歸舊居，道遇兵寇。刺史劉陶告盧江郡曰：「昔魏文侯軾幹木之閭，齊相曹參尊崇蓋公，皆所以優賢表德，敦勵末俗。徵士杜君德懋行潔，高尚其志，頃流離道路，聞其頓躓，刺史忝任，不能崇飾有道，而使高操之士有此艱屯。今遣吏宣慰，郡可遣一吏，縣五吏，恆營恤之，常以市租供給家人糧廩，勿令闕乏。」尋以胡寇，又移渡江，王導遣吏周贍之。元帝為丞相，教曰：「今大義頹替，禮典無宗，朝廷滯義莫能攸正，宜特立儒林祭酒官，以弘其事。處士杜夷棲情遺遠，確然絕俗，才學精博，道行優備，其以夷為祭酒。」夷辭疾，未嘗朝會。帝常欲詣夷，夷陳萬乘之主不宜往庶人之家。帝乃與夷書曰：「吾與足下雖情在忘言，然虛心歷載。正以足下羸疾，故欲相省，甯論常儀也！」又除國子祭酒。建武中，令曰：「國子祭酒杜夷安貧樂道，靜志衡門，日不暇給，雖原憲無以加也。其賜穀二百斛。」皇太子三至夷第，執經問義。夷雖逼時命，亦未嘗朝謁，國有大政，恆就夷諮訪焉。明帝即位，夷自表請退。詔曰：「先王之道將墜於地，君下帷研思，今之劉、楊。搢紳之徒景仰軌訓，豈得高退，而朕靡所取則焉！」太甯元年卒，年六十六。贈大鴻臚，諡曰貞子。夷臨終，遺命子晏曰：「吾少不出身，頃雖見羈錄，冠舄之飾，未嘗加體，其角巾素衣，斂以時服，殯葬之事，務從簡儉，亦不須苟取矯異也。」夷所著《幽求子》二十篇行於世。
晏仕至蒼梧太守。夷兄弟三人。兄崧，字行高，亦有志節。惠帝時，俗多浮偽，著《任子春秋》以刺之。弟援，高平相。援子潛，右衛將軍。