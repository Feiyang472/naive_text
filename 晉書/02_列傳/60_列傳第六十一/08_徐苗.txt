徐苗，字叔胄，高密淳於人也。累世相承，皆以博士為郡守。曾祖華，有至行。嘗宿亭舍，夜有神人告之「亭欲崩」，遽出，得免。祖邵，為魏尚書郎，以廉直見稱。苗少家貧，晝執鋤耒，夜則吟誦。弱冠，與弟賈就博士濟南宋鈞受業，遂為儒宗。作《五經同異評》，又依道家著《玄微論》，前後所造數萬言，皆有義味。性抗烈，輕財貴義，兼有知人之鑒。弟患口癰，膿潰，苗為吮之。其兄弟皆早亡，撫養孤遺，慈愛聞於州里，田宅奴婢盡推與之。鄉鄰有死者，便輟耕助營棺槨，門生亡于家，即斂於講堂。其行己純至，類皆如此。遠近咸歸其義，師其行焉。郡察孝廉，州辟從事、治中、別駕、舉異行，公府五辟博士，再徵，並不就。武惠時計吏至台，帝輒訪其安不。永寧二年卒，遺命濯巾浣衣，榆棺雜磚，露車載屍，葦席瓦器而已。