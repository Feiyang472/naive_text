徐邈，東莞姑幕人也。祖澄之為州治中，屬永嘉之亂，遂與鄉人臧琨等率子弟並閭里士庶千餘家，南渡江，家於京口。父藻，都水使者。邈姿性端雅，勤行勵學，博涉多聞，以慎密自居。少與鄉人臧壽齊名，下帷讀書，不遊城邑。及孝武帝始覽典籍，招延儒學之士，邈既東州儒素，太傅謝安舉以應選。年四十四，始補中書舍人，在西省侍帝。雖不口傳章句，然開釋文義，標明指趣，撰正五經音訓，學者宗之。遷散騎常侍，猶處西省，前後十年，每被顧問，輒有獻替，多所匡益，甚見寵待。帝宴集酣樂之後，好為手詔詩章以賜侍臣，或文詞率爾，所言穢雜，邈每應時收斂，還省刊削，皆使可觀，經帝重覽，然後出之。是時侍臣被詔者，或宣揚之，故時議以此多邈。及謝安薨，論者或有異同，邈固勸中書令王獻之奏加殊禮，仍崇進謝石為尚書令，玄為徐州。邈轉祠部郎，上南北郊宗廟迭毀禮，皆有證據。
豫章太守范甯欲遣十五議曹下屬城采求風政，並使假還，訊問官長得失。邈與寧書曰：
知足下遣十五議曹各之一縣，又吏假歸，白所聞見，誠是足下留意百姓，故廣其視聽。吾謂勸導以實不以文，十五議曹欲何所敷宣邪？庶事辭訟，足下聽斷允塞，則物理足矣。上有理務之心，則物理足矣。上有理務之心，則下之求理者至矣。日昃省覽，庶事無滯，則吏慎其負而入聽不惑，豈須邑至里詣，飾其遊聲哉！非徒不足致益，乃是蠶漁之所資，又不可縱小吏為耳目也。豈有善人君子而幹非其事，多所告白者乎！君子之心，誰毀誰譽？如有所譽，必由歷試；如有所毀，必以著明。托社之鼠，政之其害。自古以來，欲為左右耳目者，無非小人，皆先因小忠而成其大不忠，先藉小信而成其大不信，遂使君子道消，善人輿屍，前史所書，可為深鑒。
足下選綱紀必得國士，足以攝諸曹；諸曹皆是良吏，則足以掌文案；又擇公方之人以為監司，則清濁能否，與事而明。足下但平心居宗，何取於耳目哉！昔明德馬後未嘗顧與左右言，可謂遠識，況大丈夫而不能免此乎！
遷中書侍郎，專掌綸詔，帝甚親昵之。
初，范寧與邈皆為帝所任使，共補朝廷之闕。甯才素高而措心正直，遂為王國寶所讒，出守遠郡。邈孤宦易危，而無敢排強族，乃為自安之計。會帝頗疏會稽王道子，邈欲和協之，因從容言於帝曰：「昔淮南、齊王，漢晉成戒。會稽王雖有酣媟之累，而奉上純一，宜加弘貸，消散紛議，外為國家之計，內慰太后之心。」帝納焉。邈嘗詣東府，遇眾賓沈湎，引滿喧嘩。道子曰：「君時有暢不？」邈對曰：「邈陋巷書生，惟以節儉清修為暢耳。」道子以邈業尚道素，笑而不以為忤也。道子將用為吏部郎，邈以波競成俗，非己所能節制，苦辭乃止。
時皇太子尚幼，帝甚鐘心，文武之選皆一時之後。以邈為前衛率，領本郡大中正，授太子經。帝謂邈曰：「雖未敕以師禮相待，然不以博士相遇也。」古之帝王，受經必敬，自魏晉以來，多使微人教授，號為博士，不復尊以為師，故帝有云。邈雖在東宮，猶朝夕入見，參綜朝政，修飾文詔，拾遺補闕，劬勞左右。帝嘉其謹密，方之于金霍，有托重之意，將進顯位，未及行而帝暴崩。安帝即位，拜驍騎將軍。隆安元年，遭父憂。邈先疾患，因哀毀增篤，不逾年而卒，年五十四，州里傷悼，識者悲之。
邈蒞官簡惠，達于從政，論議精密，當時多諮稟之，觸類辯釋，問則有對。舊疑歲辰在卯，此宅之左則彼宅之右，何得俱忌於東。邈以為太歲之屬，自是遊神，譬如日出之時，向東皆逆，非為藏體地中也。所注《穀梁傳》，見重于時。
邈長子豁，有父風，以孝聞，為太常博士、秘書郎。豁弟浩，散騎侍郎。鎮南將軍何無忌請為功曹，出補西陽太守，與無忌俱為盧循所害。邈弟廣，別有傳。