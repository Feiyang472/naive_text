周顗母李氏，字絡秀，汝南人也。少時在室，顗父浚為安東將軍，時嘗出獵，遇雨，過止絡秀之家。會其家父兄不在，絡秀聞浚至，與一婢於內宰豬羊，具數十人之饌，甚精辦而不聞人聲。浚怪使覘之，獨見一女子甚美，浚因求為妾。其父兄不許，絡秀曰：「門戶殄瘁，何惜一女！若連姻貴族，將來庶有大益矣。」父兄許之。遂生顗及嵩、謨。而顗等既長，絡秀謂之曰：「我屈節為汝家作妾，門戶計耳。汝不與我家為親親者，吾亦何惜餘年！」顗等從命，由此李氏遂得為方雅之族。
中興時，顗等並列顯位。嘗冬至置酒，絡秀舉觴賜三子曰：「吾本渡江，托足無所，不謂爾等並貴，列吾目前，吾復何憂！」高起曰：「恐不如尊旨。伯仁志大而才短，名重而識暗，好乘人之弊，此非自全之道。嵩性抗直，亦不容於世。唯阿奴碌碌，當在阿母目下耳。」阿奴，謨小字也。後果如其言。