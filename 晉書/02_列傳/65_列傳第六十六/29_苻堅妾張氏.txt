苻堅妾張氏，不知何許人，明辯有才識。堅將入寇江左，群臣切諫不從。張氏進曰：「妾聞天地之生萬物，聖王之馭天下，莫不順其性而暢之，故黃帝服牛乘馬，因其性也，禹鑿龍門，決洪河，因水之勢也；後稷之播殖百穀，因地之氣也；湯武之滅夏商，因人之欲也。是以有因成，無因敗。今朝臣上下皆言不可，陛下復何所因也？書曰：'天聰明自我民聰明。'天猶若此，況於人主乎！妾聞人君有伐國之志者，必上觀乾象，下采眾祥。天道崇遠，非妾所知。以人事言之，未見其可。諺言：「雞夜鳴者不利行師，犬群唕者宮室必空，兵動馬驚，軍敗不歸。」秋冬已來，每夜群犬大嗥，眾雞夜鳴，伏聞廄馬驚逸，武庫兵器有聲，吉凶之理，誠非微妾所論，願陛下詳而思之。」堅曰：「軍旅之事非婦人所豫也。」遂興兵。張氏請從。堅是大敗于壽春，張氏乃自殺。