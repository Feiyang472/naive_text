虞潭母孫氏，吳郡富春人，孫權族孫女也。初適潭父忠，恭順貞和，甚有婦德。及忠亡，遺孤藐爾，孫氏雖少，誓不改節，躬自撫養，劬勞備至。性聰敏，識鑒過人。潭始自幼童，便訓以忠義，故得聲望允洽，為朝廷所稱。永嘉末，潭為南康太守，值杜弢構逆，率眾討之。孫氏勉潭以必死之義，俱傾其資產以饋戰士，潭遂克捷。及蘇峻作亂，潭時守吳興，又假節征峻。孫氏戒之曰：「吾聞忠臣出孝子之門，汝當捨生取義，勿以吾老為累也。」仍盡發其家僮，令隨潭助戰，貿其所服環珮以為軍資。于時會稽內史王舒遣子允之為督護，孫氏又謂潭曰：「王府君遣兒征，汝何為獨不？」潭即以子楚為督護，與舒允之合勢。其憂國之誠如此。拜武昌侯太夫人，加金章紫綬。潭立養堂于家，王導以下皆就拜謁。咸和末卒，年九十五。成帝遣使弔祭，諡曰定夫人。