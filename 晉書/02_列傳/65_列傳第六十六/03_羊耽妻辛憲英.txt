羊耽妻辛氏，字憲英，隴西人，魏侍中毗之女也。聰朗有才鑒。初，魏文帝得立為太子，抱毗項謂之曰：「辛君知我喜不？」毗以告憲英，憲英歎曰：「太子，代君主宗廟社稷者也。代君不可以不戚，主國不可以不懼，宜戚而喜，何以能久！魏其不昌乎？」
弟敞為大將軍曹爽參軍，宣帝將誅爽，因其從魏帝出而閉城門，爽司馬魯芝率府兵斬關赴爽，呼敞同去。敞懼，問憲英曰：「天子在外，太傅閉城門，人云將不利國家，於事可得爾乎？」憲英曰：「事有不可知，然以吾度之，太傅殆不得不爾。明皇帝臨崩，把太傅臂，屬以後事，此言猶在朝士之耳。且曹爽與太傅俱受寄託之任，而獨專權勢，於王室不忠，於人道不直，此舉不過以誅爽耳。」敞曰：「然則敞無出乎？」憲英曰：「安可以不出！職守，人之大義也。凡人在難，猶或恤之；為人執鞭而棄其事，不祥也。且為人任，為人死，親昵之職也，汝從眾而已。」敞遂出。宣帝果誅爽。事定後，敞歎曰：「吾不謀于姊，幾不獲於義！」
其後鐘會為鎮西將軍，憲英謂耽從子祜曰：「鐘士季何故西出？」祐曰：「將為滅蜀也。」憲英曰：「會在事縱恣，非持久處下之道，吾畏其有他志也。」及會將行，請其子琇為參軍，憲英憂曰：「他日吾為國憂，今日難至吾家矣。」琇固請于文帝，帝不聽。憲英謂琇曰：「行矣，戒之！古之君子入則致孝於親，出則致節于國；在職思其所司，在義思其所立，不遺父母憂患而已。軍旅之間可以濟者，其惟仁恕乎！」會至蜀果反，琇竟以全歸。祜嘗送錦被，憲英嫌其華，反而覆之，其明鑒儉約如此。泰始五年卒，年七十九。