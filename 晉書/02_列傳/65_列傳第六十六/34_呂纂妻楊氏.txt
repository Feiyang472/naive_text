呂纂妻楊氏，弘農人也。美豔有義烈。纂被呂超所殺，楊氏與侍婢十數人殯纂於城西。將出宮，超慮齎珍物出外，使人搜之。楊氏厲聲責超曰：「爾兄弟不能和睦，手刃相屠，我旦夕死人，何用金寶！」超慚而退。又問楊氏玉璽所在，楊氏怒曰：「盡毀之矣。」超將妻之，謂其父桓曰：「後若自殺，禍及卿宗。」桓以告楊氏，楊氏曰：「大人本賣女與氏以圖富貴，一之已甚，其可再乎！」乃自殺。
時呂紹妻張氏亦有操行，年十四，紹死，便請為尼。呂隆見而悅之，欲穢其行，張氏曰：「欽樂至道，誓不受辱。」遂升樓自投於地，二脛俱折，口誦佛經，俄然而死。