夫三才分位，室家之道克隆；二族交歎，貞烈之風斯著。振高情而獨秀，魯冊於是飛華；挺峻節而孤標，周篇於焉騰茂。徽烈兼劭，柔順無愆，隔代相望，諒非一緒。然則虞興媯汭，夏盛塗山，有娀、有{新女}廣隆殷之業，大任、大姒衍昌姬之化，馬鄧恭儉，漢朝推德，宣昭懿淑，魏代揚芬，斯皆禮極中闈，義殊月室者矣。至若恭薑誓節，孟母求仁，華率傅而經齊，樊授規而霸楚，譏文伯于奉劍，讓子發於分菽，少君之從約禮，孟光之符隱志，既昭婦則，且擅母儀。子政緝之於前，元凱編之於後，具宣閨範，有裨陰訓。故上從泰始，下迄恭安，一操可稱，一藝可紀，咸皆撰錄，為之傳云。或位極后妃，或事因夫子，各隨本傳，今所不錄。在諸偽國，暫阻王猷，天下之善，足以懲勸，亦同搜次，附於篇末。