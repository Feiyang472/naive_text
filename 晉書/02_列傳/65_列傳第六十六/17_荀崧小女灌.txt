荀崧小女灌，幼有奇節。崧為襄城太守，為杜曾所圍，力弱食盡，欲求救于故吏平南將軍石覽，計無從出。灌時年十三，乃率勇士數千人，逾城突圍夜出。賊追甚急，灌督厲將士，且戰且前，得入魯陽山獲免。自詣覽乞師，又為崧書與南中郎將周訪請援，仍結為兄弟，訪即遣子撫率三千人會石覽俱救崧。賊聞兵至，散走，灌之力也。