羊琇，字稚舒，景獻皇后之從父弟也。父耽，官至太常。兄瑾，尚書右僕射。琇少舉郡計，參鎮西鐘會軍事，從平蜀。及會謀反，琇正言苦諫，還，賜爵關內侯。琇涉學有智算，少與武帝通門，甚相親狎，每接筵同席，嘗謂帝曰：「若富貴見用，任領護各十年。」帝戲而許之。初，帝未立為太子，而聲論不及弟攸，文帝素意重攸，恆有代宗之議。琇密為武帝畫策，甚有匡救。又觀察文帝為政損益，揆度應所顧問之事，皆令武帝默而識之。其後文帝與武帝論當世之務及人間可否，武帝答無不允，由是儲位遂定。及帝為撫軍，命琇參軍事。帝即王位後，擢琇為左衛將軍，封甘露亭侯。帝踐阼，累遷中護軍，加散騎常侍。琇在職十三年，典禁兵，豫機密，寵遇甚厚。
初，杜預拜鎮南將軍，朝士畢賀，皆連榻而坐。琇與裴楷後至，曰：「杜元凱乃復以連榻而坐客邪？」遂不坐而去。
琇性豪侈，費用無復齊限，而屑炭和作獸形以溫酒，洛下豪貴咸競效之。又喜游燕，以夜續晝，中外五親無男女之別，時人譏之。然黨慕勝己，其所推舉，便盡心無二。窮窘之徒，特能振恤。選用多以得意者居先，不盡銓次之理。將士有冒官位者，為其致節，不惜軀命。然放恣犯法，每為有司所貸。其後司隸校尉劉毅劾之，應至重刑，武帝以舊恩，直免官而已。尋以侯白衣領護軍。頃之，復職。及齊王攸出鎮也，琇以切諫忤旨，左遷太僕。既失寵憤怨，遂發病，以疾篤求退。拜特進，加散騎常侍，還第，卒。帝手詔曰：「琇與朕有先後之親，少小之恩，歷位外內，忠允茂著。不幸早薨，朕甚悼之。其追贈輔國大將軍、開府儀同三司，賜東園秘器，朝服一襲，錢三十萬，布百匹。」諡曰威。