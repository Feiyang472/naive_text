史臣曰：惠皇失禦，政紊朝危，難起蕭牆，毒痡函夏，九州波駭，五嶽塵飛，干戈日尋，戎車競逐。王彌好亂樂禍，挾詐懷奸，命儔嘯侶，伺間侯隙，助悖逆於平陽，肆殘忍於都邑，遂使生靈塗炭，神器流離，邦國軫《麥秀》之哀，宮廟興《黍離》之痛，豈天意乎？豈人事乎？何醜虜之倡狂而亂離之斯瘼者也！張昌等或鴟張淮浦，或蟻聚荊衡，招烏合之凶徒，逞豺狼之貪暴，憑陵險隘，倔強江湖，未淹歲稔，咸至誅戮，實自取之，非為不幸。峻約同惡相濟，生此亂階，孫盧同類相求，嗣成妖逆。至乃干戈掃地，災沴滔天，雖樊謝之毒被含靈，李郭之禍延宮闕，方凶比暴，弗是加也。譙縱乘茲釁隙，肆彼奸謀，旋踵而亡，無足論矣。
贊曰：中朝隳政，王彌肇亂。神器流離，生靈塗炭。群妖伺隙，構茲多難。薦食荊衡，陵虐江漢。孫盧奸慝，約峻殘賊。窮凶極暴，為鬼為蜮。縱竊岷峨，旋至顛踣。