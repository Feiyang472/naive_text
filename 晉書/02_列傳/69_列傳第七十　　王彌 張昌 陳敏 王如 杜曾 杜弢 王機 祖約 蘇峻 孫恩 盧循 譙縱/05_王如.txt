王如，京兆新豐人也。初為州武吏，遇亂流移至宛。時諸流人有詔並遣還鄉里，如以關中荒殘，不願歸。征南將軍山簡、南中郎將杜蕤各遣兵送之，而促期令發。如遂潛結諸無賴少年，夜襲二軍，破之。杜蕤悉眾擊如，戰于涅陽，蕤軍大敗。山簡不能禦，移屯夏口，如又破襄城。於是南安龐實、馮翊嚴嶷、長安侯脫等各帥其党攻諸城鎮，多殺令長以應之。未幾，眾至四五萬，自號大將軍，領司、雍二州牧。
如懼石勒之攻己也，乃厚賄於勒，結為兄弟，勒亦假其強而納之。時侯脫據宛，與如不協，如說勒曰：「侯脫雖名漢臣，其實漢賊。如常恐其來襲，兄宜備之。」勒素怒脫貳己，憚如脣齒，故不攻之。及聞如言，甚悅，遂夜令三軍蓐食待命，雞鳴而駕，後出者斬，晨壓宛門攻之，旬有二日而克之，勒遂斬脫。如於是大掠沔漢，進逼襄陽。征南山簡使將趙同帥師擊之，經年不能克，智力並屈，遂嬰城自守。王澄帥軍赴京都，如邀擊破之。
如連年種穀皆化為莠，軍中大饑，其黨互相攻劫，官軍進討，各相率來降。如計無所出，歸於王敦。敦從弟棱愛如驍武，請敦配己麾下。敦曰：「此輩虓險難蓄，汝性忌急，不能容養，更成禍端。」棱固請，與之。棱置諸左右，甚加寵遇。如數與敦諸將角射，屢鬥爭為過失，棱果不容而杖之，如甚以為恥。初，敦有不臣之跡，棱每諫之，敦常怒其異己。及敦聞如為棱所辱，密使人激怒之，勸令殺棱。如詣棱，因閑宴，請劍舞為歡，棱從之。如於是舞刀為戲，漸漸來前。棱惡而呵之不止，叱左右使牽去，如直前害棱。敦聞而陽驚，亦捕如誅之。