史臣曰：皇甫謐素履幽貞，閒居養疾，留情筆削，敦悅丘墳，軒冕未足為榮，貧賤不以為恥，確乎不拔，斯固有晉之高人者歟！洎乎《篤終》立論，薄葬昭儉，既戒奢于季氏，亦無取于王孫，可謂達存亡之機矣。摯虞、束皙等並詳覽載籍，多識舊章，奏議可觀，文詞雅贍，可謂博聞之士也。或攝官延閣，裁成言事之書；或蒞政秩宗，參定禋郊之禮。虞既厄於從理，皙乃年位不充，天之報施，何其爽也！王接才調秀出，見賞知音，惜其夭枉，未申驥足，嗟夫！
贊曰：士安好逸，棲心蓬蓽。屬意文雅，忘懷榮秩。遺制可稱，養生乖術。摯虞博聞，廣微絕群。財成禮度，刊緝遺文。魏篇式序，漢冊斯分。祖遊後出，亦播清芬。