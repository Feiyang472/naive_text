馮紞，字少胄，安平人也。祖浮，魏司隸校尉。父員，汲郡太守。紞少博涉經史，識悟機辯。歷仕為魏郡太守，轉步兵校尉，徙越騎。得幸于武帝，稍遷左衛將軍。承顏悅色，寵愛日隆。賈充、荀勖並與之親善。充女之為皇太子妃也，紞有力焉。及妃之將廢，紞、勖幹沒救請，故得不廢。伐吳之役，紞領汝南太守，以郡兵隨王浚入秣陵。遷御史中丞，轉侍中。
帝病篤得愈，紞與勖見朝野之望，屬在齊王攸。攸素薄勖。勖以太子愚劣，恐攸得立，有害於己，乃使紞言於帝曰：「陛下前者疾若不差，太子其廢矣。齊王為百姓所歸，公卿所仰，雖欲高讓，其得免乎！宜遣還藩，以安社稷。」帝納之。及攸薨，朝野悲恨。初，帝友于之情甚篤，既納紞、勖邪說，遂為身後之慮，以固儲位。既聞攸殞，哀慟特深。紞侍立，因言曰：「齊王名過於實，今得自終，此乃大晉之福。陛下何乃過哀！」帝收淚而止。
初謀伐吳，紞與賈充、荀勖同共苦諫不可。吳平，紞內懷慚懼，疾張華如讎。及華外鎮，威德大著，朝論當徵為尚書令。紞從容侍帝，論晉魏故事，因諷帝，言華不可授以重任，帝默然而止。事具《華傳》。
太康七年，紞疾，詔以紞為散騎常侍，賜錢二十萬、床帳一具。尋卒。二子：播、熊。播，大長秋。熊字文羆，中書郎。紞兄恢，自有傳。