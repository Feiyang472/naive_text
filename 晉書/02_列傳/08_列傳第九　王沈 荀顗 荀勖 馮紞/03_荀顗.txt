荀顗，字景倩，潁川人，魏太尉彧之第六子也。幼為姊婿陳群所賞。性至孝，總角知名，博學洽聞，理思周密。魏時以父勳除中郎。宣帝輔政，見顗奇之，曰：「荀令君之子也。」擢拜散騎侍郎，累遷侍中。為魏少帝執經，拜騎都尉，賜爵關內侯。難鍾會《易》無互體，又與扶風王駿論仁孝孰先，見稱於世。
時曹爽專權，何晏等欲害太常傅嘏，顗營救得免。及高貴鄉公立，顗言于景帝曰：「今上踐阼，權道非常，宜速遣使宣德四方，且察外志。」毌丘儉、文欽果不服，舉兵反。顗預討儉等有功，進爵萬歲亭侯，邑四百戶。文帝輔政，遷尚書。帝征諸葛誕，留顗鎮守。顗甥陳泰卒，顗代泰為僕射，領吏部，四辭而後就職。顗承泰後，加之淑慎，綜核名實，風俗澄正。咸熙中，遷司空，進爵鄉侯。
顗年逾耳順，孝養蒸蒸，以母憂去職，毀幾滅性，海內稱之。文帝奏，宜依漢太傅胡廣喪母故事，給司空吉凶導從。及蜀平，興復五等，命顗定禮儀。顗上請羊祜、任愷、庾峻、應貞、孔顥共刪改舊文，撰定晉禮。
咸熙初，封臨淮侯。武帝踐阼，進爵為公，食邑一千八百戶。又詔曰：「昔禹命九官，契敷五教，所以弘崇王化，示人軌儀也。朕承洪業，昧于大道，思訓五品，以康四海。侍中、司空顗，明允篤誠，思心通遠，翼亮先皇，遂輔朕躬，實有佐命弼導之勳。宜掌教典，以隆時雍。其以顗為司徒。」尋加侍中，遷太尉、都督城外牙門諸軍事，置司馬親兵百人。頃之，又詔曰：「侍中、太尉顗，溫恭忠允，至行純備，博古洽聞，耆艾不殆。其以公行太子太傅，侍中、太尉如故。」
時以《正德》、《大豫》雅頌未合，命顗定樂。事未終，以泰始十年薨。帝為舉哀，皇太子臨喪，二宮賻贈，禮秩有加。詔曰：「侍中、太尉、行太子太傅、臨淮公顗，清純體道，忠允立朝，歷司外內，茂績既崇，訓傅東宮，徽猷弘著，可謂行歸於周，有始有卒者矣。不幸薨殂，朕甚痛之。其賜溫明秘器、朝服一具，衣一襲。諡曰康。」又詔曰：「太尉不恤私門，居無館宇，素絲之志，沒而彌顯。其賜家錢二百萬，使立宅舍。」咸寧初，詔論次功臣，將配饗宗廟。所司奏顗等十二人銘功太常，配饗清廟。
顗明《三禮》，知朝廷大儀，而無質直之操，唯阿意苟合于荀勖、賈充之間。初，皇太子將納妃，顗上言賈充女姿德淑茂，可以參選，以此獲譏於世。
顗無子，以從孫徽嗣。中興初，以顗兄玄孫序為顗後，封臨淮公。序卒，又絕，孝武帝又封序子恆繼顗後。恆卒，子龍符嗣。宋受禪，國除。