張闓，字敬緒，丹陽人，吳輔吳將軍昭之曾孫也。少孤，有志操。太常薛兼進之於元帝，言闓才幹貞固，當今之良器。即引為安東參軍，甚加禮遇。轉丞相從事中郎，以母憂去職。既葬，帝強起之，闓固辭疾篤。優命敦逼，遂起視事。及帝為晉王，拜給事黃門侍郎，領本郡大中正。以佐翼勳，賜爵丹陽縣侯，遷侍中。
帝踐阼，出補晉陵內史，在郡甚有威惠。帝下詔曰：「夫二千石之任，當勉勵其德，綏齊所蒞，使寬而不縱，嚴而不苛，其于勤功督察，便國利人，抑強扶弱，使無雜濫，真太守之任也。若聲過其實，古人所不取。功乎異端，為政之甚害，蓋所貴者本也。」闓遵而行之。時所部四縣並以旱失田，闓乃立曲阿新豐塘，溉田八百餘頃，每歲豐稔。葛洪為其頌。計用二十一萬一千四百二十功，以擅興造免官。後公卿並為之言曰：「張闓興陂溉田，可謂益國，而反被黜，使臣下難復為善。」帝感悟，乃下詔曰：「丹陽侯闓昔以勞役部人免官，雖從吏議，猶未掩其忠節之志也。倉廩國之大本，宜得其才，今以闓為大司農。」闓陳黜免始爾，不宜便居九列。疏奏，不許，然後就職。帝晏駕，以闓為大匠卿，營建平陵，事畢，遷尚書。蘇峻之役，闓與王導俱入宮侍衛。峻使闓持節權督東軍。王導潛與闓謀，密宣太后詔于三吳，令速起義軍。陶侃等至，假闓節，行征虜將軍，與振威將軍陶回共督丹陽義軍。闓到晉陵，使內史劉耽盡以一部穀，並遣吳郡度支運四部穀，以給車騎將軍郗鑒。又與吳郡內史蔡謨、前吳興內史虞潭、會稽內史王舒等招集義兵，以討峻。峻平，以尚書加散騎常侍，賜爵宜陽伯。遷廷尉，以疾解職，拜金紫光祿大夫。尋卒，時年六十四。子混嗣。闓箋表文議傳於世。