史臣曰：季孫行父稱見有禮於其君者，如孝子之養父母；無禮於其君者，如鷹鸇之逐鳥雀。是以石碏戮厚，叔向誅鮒，前史以為美譚。王敦之惡，不足矜其類。然而硃家容布，為大俠之首；酈寄載呂，興賣友之譏。亦所以激揚風俗，弘長名教。王彬艤船而厚其所薄，王舒沈江而薄其所厚，較之優劣，斷乎可知。思行、彪之厲風規於多僻之日，虞潭、顧衆徇貞心于危蹙之辰。龍管為出納之端，{制魚}魚非獻替之術，嘯父之對，何其鄙歟！
贊曰：處明夙令，聲頹暮年。允之騂角，無棄山川。廙稱多藝，綢繆哲後。二三其德，亦孔之醜。世儒憤發，慟顗陵敦。彪之不撓，甯浩旋溫。顧實南金，虞惟東箭。銑質無改，筠心不變，公望公才，𩦎為其選。