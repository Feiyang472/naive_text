顧衆，字長始，吳郡吳人，驃騎將軍榮之族弟也。父秘，交州刺史，有文武才幹。衆出後伯父，早終，事伯母以孝聞。光祿硃誕器之。州辟主簿，舉秀才，除余杭、秣陵令，並不行。元帝為鎮東將軍。命為參軍。以討華軼功，封東鄉侯，辟丞相掾。秘卒，州人立衆兄壽為刺史，為州人所害，衆往交州迎喪，值杜弢之亂，崎嶇六年乃還。秘曾蒞吳興，吳興義故以衆經離寇難，共遺錢二百萬，一無所受。
及帝踐阼，徵拜駙馬都尉、奉朝請，轉尚書郎。大將軍王敦請為從事中郎，上補南康太守。會詔除鄱陽太守，加廣武將軍。衆徑之鄱陽，不過敦，敦甚怪焉。及敦構逆，令衆出軍，衆遲回不發。敦大怒，以軍期召衆還，詰之，聲色甚厲。衆不為動容，敦意漸釋。時敦又怒宣城內史陸喈，衆又辨明之。敦長史陸玩在坐，代衆危懼，出謂衆曰：「卿真所謂剛亦不吐，柔亦不茹，雖仲山甫何以加之！」敦事捷，欲以衆為吳興內史。衆固辭，舉吏部郎桓彝，彝亦讓衆，事並不行。敦鎮姑孰，復以衆為從事中郎。敦平，除太子中庶子，為義興太守，加揚威將軍。
蘇峻反，王師敗績，衆還吳，潛圖義舉。時吳國內史庾冰奔於會稽，峻以蔡謨代之。前陵江將軍張悊為峻收兵于吳，衆遣人喻悊，悊從之。衆乃遣郎中徐機告謨曰：「衆已潛闔家兵，待時而奮，又與張悊克期效節。」謨乃檄衆為本國督護，揚威將軍仍舊，衆從弟護軍將軍颺為威遠將軍、前鋒督護。吳中人士同時響應。
峻遣將弘徽領甲卒五百，鼓行而前。衆與颺、悊要擊徽，戰于高莋，大破之，收其軍實。謨以冰當還任，故便去郡。衆遣颺率諸軍屯無錫。冰至，鎮禦亭，恐賊從海虞道入，衆自往備之。而賊率張健、馬流攻無錫，颺等大敗，庚冰亦失守，健等遂據吳城。衆自海虞由婁縣東倉與賊別率交戰，破之，義軍又集進屯烏苞。會稽內史王舒、吳興內史虞潭並檄衆為五郡大督護，統諸義軍討健。潭遣將姚休為衆前鋒，與賊戰沒。衆還守紫壁。
時賊党方銳，義軍沮退，人咸勸衆過浙江。衆曰：「不然。今保固紫壁，可得全錢唐以南五縣。若越他境，便為寓軍，控引無所，非長計也。」臨平人範明亦謂衆曰：「此地險要，可以制寇，不可委也。」衆乃版明為參軍。明率宗黨五百人，合諸軍，凡四千人，復進討健。健退于曲阿，留錢弘為吳令。軍次路丘，即斬弘首。衆進住吳城，遣督護硃祈等九軍，與蘭陵太守李閎共守庱亭。健遣馬流、陶陽等往攻之。閎與祈等逆擊，大破之，斬首二千餘級。
峻平，論功，衆以承檄備義，推功於謨，謨以衆唱謀，非己之力，俱表相讓，論者美之。封鄱陽縣伯，除平南軍司，不就。更拜丹陽尹、本國大中正，入為侍中，轉尚書。咸康末，遷領軍將軍、揚州大中正，固讓不拜。以母憂去職。
穆帝即位，何充執政，復征衆為領軍，不起。服闕，乃就。是時充與武陵王不平，衆會通其間，遂得和釋。充崇信佛教，衆議其糜費，每以為言。嘗與充同載，經佛寺，充要衆入門。衆不下車。充以衆州裏宿望，每優遇之。以年老，上疏乞骸骨，詔書不許。遷尚書僕射。永和二年卒，時年七十三。追贈特進、光祿大夫，諡曰靖。長子昌嗣，為建康令。第三子會，中軍諮議參軍。時稱美士。