沙門曇霍者，不知何許人也。禿髮傉檀時從河南來，持一錫杖，令人跪曰：「此是般若眼，奉之可以得道。」時人咸異之。或遺以衣服，受而投之於河，後日以還其本主，衣無所汙。行步如風雲，言人死生貴賤無毫釐之差。人或藏其錫杖，曇霍大哭數聲，閉目須臾，起而取之，咸奇其神異，莫能測也。每謂傉檀曰：「若能安坐無為，則天下可定，祚胤克昌，如其窮兵好殺，禍將及己。」傉檀不能從。傉檀女病甚，請救療，曇霍曰：「人之生死自有定期，聖人亦不能轉禍為福，曇霍安能延命邪！正可知早晚耳。」傉檀固請之。時後宮門閉，曇霍曰：急開後門，及開門則生，不及則死。」傉檀命開之，不及而死。後兵亂，不知所在也。