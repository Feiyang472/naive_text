史臣曰：陳戴等諸子並該洽墳典，研精數術，究推步之幽微，窮陰陽之秘奧，雖前代京管，何以加之！郭黁知有晉之亡姚，去姚以歸晉，追兵奄及，致斃中途，斯則遠見秋毫，不能近知目睫。澄什爰自遐裔，來游諸夏。什既兆見星象，澄乃驅役鬼神，並通幽洞冥，垂文闡教，諒見珍於道藝，非取貴於他山，姚石奉之若神，良有以也。鮑、吳、王、幸等或假靈道訣，或受教神方，遂能厭勝禳災，隱文彰義，雖獲譏於妖妄，頗有益於世用者焉。然而碩學通人，未宜枉轡。
贊曰：《傳》敘災祥，《書》稱龜筮。應如影響，葉若符契。怪力亂神，詭時惑世。崇尚弗已，必致流弊。