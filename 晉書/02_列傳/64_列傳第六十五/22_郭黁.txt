郭黁，西平人也。少明《老》《易》，仕郡主簿。張天錫末年，苻氏每有西伐之問，太守趙凝使黁筮之，黁曰：「若郡內二月十五日失囚者，東軍當至，涼祚必終。」凝乃申約屬縣。至十五日，鮮卑折掘送馬於凝，凝怒其非駿，幽之內廄，鮮卑懼而夜遁。凝以告黁，黁曰：「是也。國家將亡，不可復振。」
苻堅末，當陽門震，刺史梁熙問黁曰：「其祥安在？」黁曰：「為四夷之事也。當有外國二王來朝主上，一當反國，一死此城。」歲餘而鄯善及前部王朝於苻堅，西歸，鄯善王死于姑臧。
呂光之王河西也，西海太守王楨叛，黁勸光襲之。光之左丞呂寶曰：「千里襲人，自昔所難，況王者之師天下所聞，何可僥倖以邀成功！黁不可從，誤人大事。」黁曰：「若其不捷，黁自伏鈇鉞之誅。如其克也，左丞為無謀矣。」光從而克之。光比之京管，常參帷幄密謀。
光將伐乞伏乾歸，黁諫曰：「今太白未出，不宜行師，往必無功，終當覆敗。」太史令賈曜以為必有秦隴之地。及克金城，光使曜詰黁，黁密謂光曰：「昨有流星東墮，當有伏屍死將，雖得此城，憂在不守。正月上旬，河冰將解，若不早渡，恐有大變。」後二日而敗問至，光引軍渡河訖，冰泮。時人服其神驗。光以黁為散騎常侍、太常。
黁後以光年老，知其將敗，遂與光僕射王祥起兵作亂。百姓聞黁起兵，咸以聖人起事，事無不成，故相率從之如不及。黁以為代呂者王，乃推王乞基為主。後呂隆降姚興，興以王尚為涼州刺史，終如黁言。黁之與光相持也，逃人稱呂統病死，黁曰：「未也，光、統之命盡在一時。」黁後統死三日而光死。黁嘗曰：「涼州謙光殿后當有索頭鮮卑居之。」終於禿髮傉檀、沮渠蒙遜迭據姑臧。黁性褊酷，不為士庶所附。戰敗，奔乞伏乾歸。乾歸敗，入姚興。黁以滅姚者晉，遂將妻子南奔，為追兵所殺也。