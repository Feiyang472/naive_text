華譚，字令思，廣陵人也。祖融，吳左將軍、錄尚書事。父諝，吳黃門郎。譚期歲而孤，母年十八，便守節鞠養，動勞備至。及長，好學不倦，爽慧有口辯，為鄰里所重。揚州刺史周浚引為從事史，愛其才器，待以賓友之禮。
太康中，刺史嵇紹舉譚秀才，將行，別駕陳總餞之，因問曰：「思賢之主以求才為務，進取之士以功名為先，何仲舒不仕武帝之朝，賈誼失分漢文之時？此吳、晉之滯論，可辨此理而後別。」譚曰：「夫聖人在上，物無不理，百揆之職，非賢不居。故山林無匿景，衡門不棲遲。至承統之王，或是中才，或復凡人，居聖人之器，處兆庶之上，是以其教日穨，風俗漸弊。又中才之君，所資者偏，物以類感，必於其黨，黨言雖非，彼以為是。以所授有顏、冉之賢，所用有廊廟之器，居官者日冀元凱之功，在上者日庶堯、舜之義，彼豈知其政漸毀哉！朝雖有求賢之名，而無知才之實。言雖當，彼以為誣；策雖奇，彼以為妄。誣則毀己之言入，妄則不忠之責生，豈故為哉？淺明不見深理，近才不睹遠體也。是以言不用，計不施，恐死亡之不暇，何論功名之立哉！故上官昵而屈原放，宰嚭寵而伍員戮，豈不哀哉！若仲舒抑于孝武，賈誼失于漢文，蓋復是其輕者耳。故白起有云：'非得賢之難，用之難。非用之難，信之難。'得賢而不能用，用而不能信，功業豈可得而成哉！」
譚至洛陽，武帝親策之曰：「今四海一統，萬里同風，天下有道，莫斯之盛。然北有未羈之虜，西有醜施之氐，故謀夫未得高枕，邊人未獲晏然，將何以長弭斯患，混清六合？」對曰：「臣聞聖人之臨天下也，祖乾綱以流化，順穀風以興仁，兼三才以禦物，開四聰以招賢。故勞謙日昃，務在擇才，宣明岩穴，垂光隱滯。俊乂龍躍，帝道以光；清德風翔，王化克舉。是以皋陶見舉，不仁者遠；陸賈重漢，遠夷折節。今聖朝德音發於帷幄，清風翔乎無外，戎旗南指，江、漢席捲；干戈西征，羌蠻慕化，誠闡四門之秋，興禮教之日也。故髦俊聞聲而響赴，殊才望險而雲集。虛高館以俟賢，設重爵以待士，急善過於饑渴，用人疾于影響，杜佞諂之門，廢鄭聲之樂，混清六合，實由乎此。雖西北有未羈之寇，殊漠有不朝之虜，征之則勞師，得之則無益，故班固云：'有其地不可耕而食，得其人不可臣而畜，來則懲而禦之，去則備而守之。'蓋安邊之術也。」
又策曰：「吳、蜀恃險，今既蕩平。蜀人服化，無攜貳之心；而吳人趑雎，屢作妖寇。豈蜀人敦朴，易可化誘；吳人輕銳，難安易動乎？今將欲綏靜新附，何以為先？」對曰：「臣聞漢末分崩，英雄鼎峙，蜀棲岷隴，吳據江表。至大晉龍興，應期受命，文皇運籌，安樂順軌；聖上潛謀，歸命向化。蜀染化日久，風教遂成；吳始初附，未改其化，非為蜀人敦愨而吳人易動也。然殊俗遠境，風土不同，吳阻長江，舊俗輕悍。所安之計，當先籌其人士，使雲翔閶闔，進其賢才，待以異禮；明選牧伯，致以威風；輕其賦斂，將順咸悅，可以永保無窮，長為人臣者也。」
又策曰：「聖人稱如有王者，必世而後仁。今天成地平，大化無外，雖匈奴未羈，羌、氐驕黠，將修文德以綏之，舞干戚以來之，故兵戈載戢，武夫寢息。如此，已可消鋒刃為佃器，罷尚方武庫之用未邪？」對曰：「夫唐堯曆載，頌聲乃作；文、武相承，禮樂大同。清一八紘，綏蕩無外，萬國順軌，海內斐然。雖復被髮之鄉，徒跣之國，皆習章甫而入朝，要衣裳以磬折。夫大舜之德，猶有三苗之征；以周之盛，獫狁為寇。雖有文德，又須武備。備預不虞，古之善教；安不忘危，聖人常誡。無為罷武庫之常職，鑠鋒刃為佃器。自可倒戢干戈，苞以獸皮，將帥之士，使為諸侯，于散樂休風，未為不泰也。」
又策曰：「夫法令之設，所以隨時制也。時險則峻法以取平，時泰則寬網以將化。今天下太平，四方無事，百姓承德，將就無為而乂。至於律令，應有所損益不？」對曰：「臣聞五帝殊禮，三王異教，故或禪讓以光政，或干戈以攻取。至於興禮樂以和人，流清風以寧俗，其歸一也。今誠風教大同，四海無虞，人皆感化，去邪從正。夫以堯、舜之盛，而猶設象刑；殷、周之隆，而甫侯制律。律令之存，何妨於政。若乃大道四達，禮樂交通，凡人修行，黎庶勵節，刑罰懸而不用，律令存而無施，適足以隆太平之雅化，飛仁風乎無外矣。」
又策曰：「昔帝舜以二八成功，文王以多士興周。夫制化在於得人，而賢才難得。今大統始同，宜搜才實。州郡有貢薦之舉，猶未獲出群卓越之倫。將時無其人？有而致之未得其理也？」對曰：「臣聞興化立法，非賢無以光其道；平世理亂，非才無以宣其業。上自皇羲，下及帝王，莫不張惶綱以羅遠，飛仁風以被物。故得賢則教興，失人則政廢。今四海一統，萬里同風，州郡貢秀孝，台府簡良才，以八紘之廣，兆庶之眾，豈當無卓越俊逸之才乎！譬猶南海不少明月之寶，大宛不乏千里之駒也。異哲難見，遠數難睹，故堯、舜太平之化，二八由舜而甫顯，殷湯革王之命，伊尹負鼎而方用。當今聖朝禮亡國之士，接遐裔之人，或貂蟬於帷幄，或剖符於千里，巡狩必有呂公之遇，宵夢必有岩穴之感。賢俊之出，可企踵而待也。」
時九州秀孝策無逮譚者。譚素以才學為東土所推。同郡劉頌時為廷尉，見之歎息曰：「不悟鄉里乃有如此才也！」博士王濟于眾中嘲之曰：「五府初開，群公辟命，采英奇於仄陋，拔賢俊於岩穴。君吳、楚之人，亡國之余，有何秀異而應斯舉？」譚答曰：「秀異固產于方外，不出於中域也。是以明珠文貝，生於江、鬱之濱；夜光之璞，出乎荊、藍之下。故以人求之，文王生於東夷，大禹生於西羌。子弗聞乎？昔武王克商，遷殷頑民於洛邑，諸君得非其苗裔乎？」濟又曰：「夫危而不持，顛而不扶，至於君臣失位，國亡無主，凡在冠帶，將何所取哉！」答曰：「籲！存亡有運，興衰有期，天之所廢，人不能支。徐偃修仁義而失國，仲尼逐魯而逼齊，段幹偃息而成名，諒否泰有時，曷人力之所能哉！」濟甚禮之。
尋除郎中，遷太子舍人、本國中正。以母憂去職。服闋，為鄄城令，過濮水，作《莊子贊》以示功曹。而廷掾張延為作答教，其文甚美。譚異而薦之，遂見升擢。及譚為廬江，延已為淮陵太守。又舉寒族周訪為孝廉，訪果立功名，時以譚為知人。以父墓毀去官。尋除尚書郎。
永甯初，出為郟令。于時兵亂之後，境內饑饉，譚傾心撫血阝。司徒王戎聞而善之，出穀三百斛以助之。譚甚有政績，再遷廬江內史，加綏遠將軍。時石冰之党陸圭等屯據諸縣，譚遣司馬褚敦討平之。又遣別軍擊冰都督孟徐，獲其驍率。以功封都亭侯，食邑千戶，賜絹千匹。
陳敏之亂，吳士多為其所逼。顧榮先受敏官，而潛謀圖之。譚不悟榮旨，露檄遠近，極言其非，由此為榮所怨。又在郡政嚴，而與上司多忤。揚州刺史劉陶素與譚不善，因法收譚，下壽陽獄。鎮東將軍周馥與譚素相親善，理而出之。及甘卓討馥，百姓奔散，馥謂譚已去，遣人視之，而更移近馥。馥歎曰：「吾嘗謂華令思是臧子源之疇，今果效矣。」甘卓嘗為東海王越所捕，下令敢有匿者誅之，卓投譚而免。及此役也，卓遣人求之曰：「華侯安在？吾甘揚威使也。」譚答不知，遺絹二匹以遣之。使反，告卓。卓曰：「此華侯也。」復求之，譚已亡矣。後為紀瞻所薦，而為顧榮所止遏，遂數年不得調。
建興初，元帝命為鎮東軍諮祭酒。譚博學多通，在府無事，乃著書三十卷，名曰《辨道》，上箋進之，帝親自覽焉。轉丞相軍諮祭酒，領郡大中正。譚薦干寶、范珧於朝，乃上箋求退曰：「譚聞霸主遠聽，以求才為務；僚屬量身，以審己為分。故疏廣告老，漢宣不違其志；幹木偃息，文侯就式其廬。譚無古人之賢，竊有懷遠之慕。自登清顯，出入二載，執筆無贊事之功，拾遺無補闕之績；過在納言，暗於舉善；狂寇未賓，復乏謀策。年向七十，志力日衰，素餐無勞，實宜辭退。謹奉還所假左丞相軍諮祭酒版。」不聽。
建武初，授秘書監，固讓不拜。太興初，拜前軍，以疾復轉秘書監。自負宿名，恆怏怏不得志。時晉陵硃鳳、吳郡吳震並學行清修，老而未調，譚皆薦為著作佐郎。
或問譚曰：「諺言人之相去，如九牛毛，寧有此理乎？」譚對曰：「昔許由、巢父讓天子之貴，市道小人爭半錢之利，此之相去，何啻九牛毛也！」聞者稱善。
戴若思弟邈，則譚女婿也。譚平生時常抑若思而進邈，若思每銜之。殆用事，恆毀譚於帝，由是官塗不至。譚每懷觖望，嘗從容言於帝曰：「臣已老矣，將待死秘閣。汲黯之言，復存於今。」帝不懌。久之，加散騎常侍，屢以疾辭。及王敦作逆，譚疾甚，不能入省，坐免。卒於家。贈光祿大夫，金章紫綬，加散騎常侍，諡曰胡。二子：化、茂。
化字長風，為征虜司馬，討汲桑，戰沒。茂嗣爵。
袁甫
淮南袁甫，字公胄，亦好學，與譚齊名，以詞辯稱。嘗詣中領軍何勖，自言能為劇縣。勖曰：「唯欲宰縣，不為台閣職，何也？」甫曰：「人各有能有不能。譬繒中之好莫過錦，錦不可以為㡊；谷中之美莫過稻，稻不可以為贇。是以聖王使人，必先以器，苟非周材，何能悉長！黃霸馳名於州郡，而息譽於京邑。廷尉之材，不為三公，自昔然也。」勖善之，除松滋令。轉淮南國大農、郎中令。石珩問甫曰：「卿名能辯，豈知壽陽已西何以恆旱？壽陽已東何以恆水？」甫曰：「壽陽已東皆是吳人，夫亡國之音哀以思，鼎足強邦，一朝失職，憤歎甚積，積憂成陰，陰積成雨，雨久成水，故其域恆澇也。壽陽已西皆是中國，新平強吳，美寶皆入，志盈心滿，用長歡娛。《公羊》有言，魯僖甚悅，故致旱京師。若能抑強扶弱，先疏後親，則天下和平，災害不生矣。」觀者歎其敏捷。年八十餘，卒於家。