阮種，字德猷，陳留尉氏人，漢侍中胥卿八世孫也。弱冠有殊操，為嵇康所重。康著《養生論》，所稱阮生，即種也。察孝廉，為公府掾。是時西虜內侵，災眚屢見，百姓饑饉，詔三公、卿尹、常伯、牧守各舉賢良方正直言之士。於是太保何曾舉種賢良。
策曰：「在昔哲王，承天之序，光宅宇宙，咸用規矩乾坤，惠康品類，休風流衍，彌於千載。朕應踐洪運統位，七載於今矣。惟德弗嗣，不明於政，宵興惕厲，未燭厥猷。子大夫韞韥道術，儼然而進，朕甚嘉焉。其各悉乃心，以闡喻朕志，深陳王道之本，勿有所隱，朕虛心以覽焉。」種對曰：「夫天地設位，聖人成能，王道至深，所以行化至遠。故能開物成務，而功業不匱，近無不聽，遠無不服，德逮群生，澤被區宇，聲施無窮，而典垂百代。故《經》曰：'聖人久于其道，而天下化成。'宜師蹤往代，襲跡三五，矯世更俗，以從人望。令率士遷義，下知所適，播醇美之化，杜邪枉之路，斯誠群黎之所欣想盛德而幸望休風也。」
又問政刑不宣，禮樂不立。對曰：「政刑之宣，故由乎禮樂之用。昔之明王，唯此之務，所以防遏暴慢，感動心術，制節生靈，而陶化萬姓也。禮以體德，樂以詠功，樂本於和，而禮師於敬矣。」
又問戎蠻猾夏。對曰：「戎蠻猾夏，侵敗王略，雖古盛世，猶有此虞。故《詩》稱'獫狁孔熾'，《書》歎'蠻夷帥服'。自魏氏以來，夷虜內附，鮮有桀悍侵漁之患。由是邊守遂怠，鄣塞不設。而今醜虜內居，與百姓雜處，邊吏擾習，人又忘戰。受方任者，又非其材，或以狙詐，侵侮邊夷；或幹賞啗利，妄加討戮。夫以微羈而禦悍馬，又乃操以煩策，其不制者，固其理也。是以群醜蕩駭，緣間而動。雖三州覆敗，牧守不反，此非胡虜之甚勁，蓋用之者過也。臣聞王者之伐，有征無戰，懷遠以德，不聞以兵。夫兵凶器，而戰危事也。兵興則傷農，眾集則費積；農傷則人匱，積費則國虛。昔漢武之世，承文帝之業，資海內之富，役其材臣，以甘心匈奴，競戰勝之功，貪攻取之利，良將勁卒，屈於沙漠，勝敗相若，克不過當，夭百姓之命，填餓狼之口。及其以眾制寡，令匈奴遠跡，收功祁連，飲馬瀚海，天下之耗，已過太半矣。夫虛中國以事夷狄，誠非計之得者也。是以盜賊蜂起，山東不振。暨宣元之時，趙充國征西零，馮奉世征南羌，皆兵不血刃，摧抑強暴，擒其首惡，此則折沖厭難，勝敗相辨，中世之明效也。」
又問咎征作見。對曰：「陰陽否泰，六沴之災，則人主修政以禦之，思患而防之，建皇極之首，詳庶征之用。《詩》曰'敬之敬之，天惟顯思'，天聰明自我人聰明，是以人主祖承天命，日慎一日也。故能應受多福而永世克祚，此先王之所以退災消眚也。」
又問經化之務。對曰：「夫王道之本，經國之務，必先之以禮義，而致人於廉恥。禮義立，則君子軌道而讓於善；廉恥立，則小人謹行而不淫於制度。賞以勸其能，威以懲其廢。此先王所以保乂定功，化洽黎元，而勳業長世也。故上有克讓之風，則下有不爭之俗；朝有矜節之士，則野無貪冒之人。夫廉恥之於政，猶樹藝之有豐壤，良歲之有膏澤，其生物必油然茂矣。若廉恥不存，而惟刑是禦，則風俗凋弊，人失其性，錐刀之末，皆有爭心，雖峻刑嚴辟，猶不勝矣。其于政也，如農者之殖磽野，旱年之望豐穡，必不幾矣。此三代所以享德長久，風醇俗美，皆數百年保天之祿。而秦二世而弊者，蓋其所由之塗殊也。」
又問：「將使武成七德，文濟九功，何路而臻於茲？凡厥庶事，曷後曷先？」對曰：「夫文武經德，所以成功丕業，咸熙庶績者，莫先於選建明哲，授方任能。令才當其官而功稱其職，則萬機咸理，庶僚不曠。《書》曰：'天工人其代之。'然則繼天理物，甯國安家，非賢無以成也。夫賢才之畜于國，由良工之須利器，巧匠之待繩墨也。器用利，則斫削易而材不病；繩墨設，則曲直正而眾形得矣。是以人主必勤求賢，而佚以任之也。賢臣之於主，進則忠國愛人，退則砥節潔志，營職不幹私義，出心必由公途，明度量以呈其能，審經制以效其功。此昔之聖王所以恭己南面而化于陶鈞之上者，以其所任之賢與所賢之信也。方今海內之士皆傾望休光，希心紫極，唯明主之所趣舍。若開四聰之聽，廣疇咨之求，抽群英，延俊乂，考工授職，呈能制官，朝無素餐之士，如此化流罔極，樹功不朽矣。」
時種與郤詵及東平王康俱居上第，即除尚書郎。然毀譽之徒，或言對者因緣假託，帝乃更延群士，庭以問之。詔曰：「前者對策各指答所問，未盡子大夫所欲言，故復延見，其具陳所懷。又比年連有水旱災眚，雖戰戰兢兢，未能究天人之理，當何修以應其變？人遇水旱饑饉者，何以救之？中間多事，未得寧靜，思以省息煩務，令百姓不失其所。若人有所患苦者，有宜損益，使公私兩濟者，委曲陳之。又政在得人，而知之至難，唯有因人視聽耳。若有文武隱逸之士，各舉所知，雖幽賤負俗，勿有所限。故虛心思聞事實，勿務華辭，莫有所諱也。」
種對曰：「伏惟陛下以聖哲玄覽，降血阝黎蒸，將濟元元，同之三代，旁求俊乂，以輔至化，此誠堯、舜之用心也。臣猥以頑魯之質，應清明之舉，前者對策，不足以疇塞聖詔，所陳不究，臣誠蒙昧，所以為罪。臣聞天生蒸庶，樹君以司牧之，人君道洽，則彝倫攸序，五福來備。若政有愆失，刑理頗僻，則庶征不應，而淫亢為災。此則天人之理，而興廢之由也。昔之聖王，政道備而制先具，軌人以務，致之於本，是以雖有水旱之眚，而無饑饉之患也。自頃陰陽隔並，水旱為災，亦猶期運之致。不然，則亦有司之不帥，不能宣承聖德，以讚揚大化，故和氣未降而人事未敘也。方今百姓凋弊，公私無儲，誠在於休役靜人，勸嗇務分，此其救也。人之所患，由於役煩網密而通道未孚也。役煩則百姓失業，網密則下背其誠，通道未孚則人無固志。此則損益之至務，安危之大端也。傳曰：'始與善，善進，則不善蔑由至。'孔子曰：'視其所以，觀其所由，人焉廋哉！'若夫文武隱逸之士，幽賤負俗之才，故非愚臣之所能識。謹竭愚以對。」
策奏，帝親覽焉，又擢為第一。轉中書郎。進止有方，正已率下，朝廷咸憚其威容。每為駁議，事皆施用，遂為楷則。
遷平原相。時襄邑衛京自南陽太守遷于河內，與種俱拜，帝望而歎曰：「二千石皆若此，朕何憂乎！」種為政簡惠，百姓稱之，卒於郡。