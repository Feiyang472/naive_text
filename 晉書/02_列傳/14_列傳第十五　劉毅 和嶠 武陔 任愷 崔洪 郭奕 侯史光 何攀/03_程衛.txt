程衛，字長玄，廣平曲周人也。少立操行，強正方嚴。劉毅聞其名，辟為都官從事。毅奏中護軍羊琇犯憲應死。武帝與琇有舊，乃遣齊王攸喻毅，毅許之。衛正色以為不可，逕自馳車入護軍營，收琇屬吏，考問陰私，先奏琇所犯狼藉，然後言於毅。由是名振遐邇，百官厲行。遂辟公府掾，遷尚事郎、侍御史，在職皆以事幹顯。補洛陽令，歷安定、頓丘太守，所蒞著績。卒於官。