何攀，字惠興，蜀郡郫人也。仕州為主薄。屬刺史皇甫晏為牙門張弘所害，誣以大逆。時攀適丁母喪，遂詣梁州拜表，證晏不反，故晏冤理得申。王濬為益州，辟為別駕。濬謀伐吳，遣攀奉表詣台，口陳事機，詔再引見，乃令張華與攀籌量進時討之宜。濬兼遣攀過羊祜，面陳伐吳之策。攀善於將命，帝善之，詔攀參濬軍事。及孫皓降于濬，而王渾恚於後機，欲攻濬，攀勸濬送皓與渾，由是事解。以攀為濬輔國司馬，封關內侯。轉滎陽令，上便宜十事，甚得名稱。除廷尉平。時廷尉卿諸葛沖以攀蜀士，輕之，及共斷疑獄，沖始嘆服。遷宣城太守，不行，轉散騎侍郎。楊駿執政，多樹親屬，大開封嘗，欲以恩澤自衛。攀以為非，乃與石崇共立議奏之。語在崇傳。帝不納。以豫誅駿功，封西城侯，邑萬戶，賜絹萬匹，弟逢平卿侯，兄子逵關中侯。攀固讓所封戶及絹之半，餘所受者分給中外宗親，略不入己。遷翊軍校尉，頃之，出為東羌校尉。徵為揚州刺史，在任三年，遷大司農。轉兗州刺史，加鷹揚將軍，固讓不就。太常成粲、左將軍卞粹勸攀蒞職，中詔又加切厲，攀竟稱疾不起。及趙王倫篡位，遣使召攀，更稱疾篤。倫怒，將誅之，攀不得已，扶疾赴召。卒于洛陽，時年五十八。攀居心平允，蒞官整肅，愛樂人物，敦儒貴才。為梁、益二州中正，引致遺滯。巴西陳壽、閻乂、犍為費立皆西州名士，並被鄉閭所謗，清議十餘年。攀申明曲直，咸免冤濫。攀雖居顯職，家甚貧素，無妾媵伎樂，惟以周窮濟乏為事。子璋嗣，亦有父風。