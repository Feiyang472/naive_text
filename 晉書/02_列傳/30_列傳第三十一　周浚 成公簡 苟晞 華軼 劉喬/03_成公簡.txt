成公簡，字宗舒，東郡人也。家世二千石。性樸素，不求榮利，潛心味道，罔有幹其志者。默識過人。張茂先每言：「簡清靜比楊子雲，默識擬張安世。」後為中書郎。時馥已為司隸校尉，遷鎮東將軍。簡自以才高而在馥之下，謂馥曰：「揚雄為郎，三世不徙，而王莽、董賢位列三司，古今一揆耳。」馥甚慚之。官至太子中庶子、散騎常侍。永嘉末，奔苟晞，與晞同沒。