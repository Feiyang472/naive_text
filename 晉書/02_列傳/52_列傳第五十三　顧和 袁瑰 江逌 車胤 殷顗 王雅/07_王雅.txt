王雅，字茂達，東海郯人，魏衛將軍肅之曾孫也。祖隆，後將軍。父景，大鴻臚。雅少知名，州檄主簿，舉秀才，除郎中，出補永興令，以幹理著稱。累遷尚書左右丞，歷廷尉、侍中、左衛將軍、丹陽尹，領太子左衛率。雅性好接下，敬慎奉公，孝武帝深加禮遇，雖在外職，侍見甚數，朝廷大事多參謀議。帝每置酒宴集，雅未至，不先舉觴，其見重如此。然任遇有過其才，時人被以佞幸之目。帝起清暑殿于後宮，開北上閣，出華林園，與美人張氏同遊止，惟雅與焉。
會稽王道子領太子太傅，以雅為太子少傅。時王珣兒婚，賓客車騎甚衆，會聞雅拜少傅，回詣雅者過半。時風俗頹弊，無復廉恥。然少傅之任，朝望屬珣，珣亦頗以自幸。及中詔用雅，衆遂赴雅焉。將拜，遇雨，請以傘入。王珣不許之，因冒雨而拜。雅既貴幸，威權甚震，門下車騎常數百，而善應接，傾心禮之。
帝以道子無社稷器幹，慮晏駕之後皇室傾危，乃選時望以為籓屏，將擢王恭、殷仲堪等，先以訪雅。雅以恭等無當世之才，不可大任，從從容曰：「王恭風神簡貴，志氣方嚴，既居外戚之重，當親賢之寄，然其稟性峻隘，無所苞容，執自是之操，無守節之志。仲堪雖謹於細行，以文義著稱，亦無弘量，且幹略不長。若委以連率之重，據形勝之地，今四海無事，足能守職，若道不常隆，必為亂階矣。」帝以恭等為當時秀望，謂雅疾其勝己，故不從。二人皆被升用，其後竟敗，有識之士稱其知人。
遷領軍、尚書、散騎常侍，方大崇進之，將參副相之重，而帝崩，倉卒不獲顧命。雅素被優遇，一旦失權，又以朝廷方亂，內外攜離，但慎默而已，無所辯正。雖在孝武世，亦不能犯顏廷爭，凡所謀謨，唯唯而已。尋遷左僕射。隆安四年卒，時年六十七。追贈光祿大夫、儀同三司。
長子准之，散騎侍郎。次協之，黃門。次少卿，侍中。並有士操，立名於世云。