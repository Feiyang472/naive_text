史臣曰：爰在中興，玄風滋扇，溺王綱於拱默，撓國步於清虛，骨鯁蹇諤之風蓋亦微矣。而君孝固情禮而違顯命，山甫獻誠讜而振頹風，彥叔之兵謀，道載之正諫，洋洋盈耳，有足可稱。灌不屈節於權臣，績敢危言於賊將，道子殊物之禮，車胤沮之無懼心，仲堪反常之舉，殷顗折之以正色，求諸古烈，何以加焉！山松悅哀挽於軒冕之辰，彥道歡博徒於衰絰之日，天心已喪，其能濟乎！旋及於促齡，俄致於非命，宜哉！
贊曰：顧生軌物，屢申誠讜。袁子崇儒，拯斯頹喪。逌績剛蹇，車殷忠壯。睠言遺直，莫之能尚。