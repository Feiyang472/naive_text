袁瑰，字山甫，陳郡陽夏人，魏郎中令渙之曾孫也。祖、父並早卒。瑰與弟猷欲奉母避亂，求為江淮間縣，拜呂令，轉江都，因南渡。元帝以為丹陽令。中興建，拜奉朝請，遷治書御史。時東海王越屍既為石勒所焚，妃裴氏求招魂葬越，朝廷疑之。瑰與博士傅純議，以為招魂葬是謂埋神，不可從也。帝然之，雖許裴氏招魂葬越，遂下詔禁之。尋除廬江太守。大將軍王敦引為諮議參軍。俄為臨川太守。敦平，為鎮南將軍卡敦軍司。尋自解還都，游於會稽。蘇峻之難，與王舒共起義軍，以功封長合鄉侯，征補散騎常侍，徙大司農尋除國子祭酒。頃之，加散騎常侍。
于時喪亂之後，禮教陵遲，瑰上疏曰：
臣聞先王之教也，崇典訓以弘遠代，明禮樂以流後生，所以導萬物之性，暢為善之道也。宗周既興，文史載煥，端委垂于南蠻，頌聲溢于四海，故延州聘魯，聞《雅》而歎；韓起適魯，觀《易》而美。何者？立人之道，於斯為首。孔子恂恂以教洙泗，孟軻系之，誨誘無倦，是以仁義之聲於今猶存，禮讓之節時或有之。
疇昔皇運陵替，喪亂屢臻，儒林之教漸頹，庠序之禮有闕，國學索然，墳籍莫啟，有心之徒抱志無由。昔魏武帝身親介胄，務在武功，猶尚廢鞍覽卷，投戈吟詠，況今陛下以聖明臨朝，百官以虔恭蒞事，朝野無虞，江外謐靜，如之何泱泱之風漠然無聞，洋洋之美墜於聖世乎！古人有言：「《詩》《書》義之府，禮樂德之則。」實宜留心經籍，闡明學義，使諷誦之音盈於京室，味道之賢是則是詠，豈不盛哉！若得給其宅地，備其學徒，博士僚屬粗有其官，則臣之願也。
疏奏，成帝從之。國學之興，自瑰始也。以年在懸車，上疏告老，尋卒，追贈光祿大夫，諡曰恭。子喬嗣。
子喬
喬字彥叔。初拜佐著作郎。輔國將軍桓溫請為司馬，除司徒左西屬，不就，拜尚書郎。桓溫鎮京口，復引為司馬，領廣陵相。初，喬與褚裒友善，及康獻皇后臨朝，喬與裒書曰：「皇太后踐登正阼，臨御皇朝，將軍之于國，外姓之太上皇也。至於皇子近屬，咸有揖讓之禮，而況策名人臣，而交媟人父，天性攸尊，亦宜體國而重矣。故友之好，請於此辭。染絲之變，墨翟致懷，岐路之感，楊硃興歎，況于將軍游處少長，雖世譽先後而臭味同歸也。平昔之交，與禮數而降，箕踞之歎，隨時事而替，雖欲虛詠濠肆，脫落儀制，其能得乎！來物無停，變化遷代，豈惟寸晷，事亦有之。夫禦器者神，制衆以約，願將軍貽情無事，以理勝為任，親杖賢達，以納善為大。執筆惆悵，不能自盡。」論者以為得禮。
遷安西諮議參軍、長沙相，不拜。尋督沔中諸戍江夏隨義陽三郡軍事、建武將軍、江夏相。時桓溫謀伐蜀，衆以為不可，喬勸溫曰：「夫經略大事，故非常情所具，智者了于胸心，然後舉無遺算耳。今天下之難，二寇而已。蜀雖險固，方胡為弱，將欲除之，先從易者。今溯流萬里，經歷天險，彼或有備，不必可克。然蜀人自以鬥絕一方，恃其完固，不修攻戰之具，若以精卒一萬，輕軍速進，比彼聞之，我已入其險要，李勢君臣不過自力一戰，擒之必矣。論者恐大軍既西，胡必窺覦，此又似是而非。何者？胡聞萬里片征伐，以為內有重備，必不敢動。縱復越逸江渚，諸軍足以守境，此無憂矣。蜀土富實，號稱天府，昔諸葛武侯欲以抗衡中國。今誠不能為害，然勢據上流，易為寇盜。若襲而取之者，有其人衆，此國之大利也。」溫從之，使喬以江夏相領二千人為軍鋒。師次彭模，去賊已近，議者欲兩道並進，以分賊勢。喬曰：「今深入萬里，置之死地，士無反顧之心，所謂人自為戰者也。今分為兩軍，軍力不一，萬一偏敗，則大事去矣。不如全軍而進，棄去釜甑，齎三日糧，勝可必矣。」溫以為然，即一時俱進。去成都十里，與賊大戰，前鋒失利，喬軍亦退，矢及馬首，左右失色。喬因麾而進，聲氣愈厲，遂大破之，長驅至成都。李勢既降，勢將鄧定、隗文以其屬反，衆各萬餘。溫自擊定，喬擊文，破之。進號龍驤將軍，封湘西伯。尋卒，年三十六，溫甚悼惜之。追贈益州刺史，諡曰簡。
喬博學有文才，注《論語》及《詩》，並諸文筆皆行於世。
子方平嗣，亦以軌素自立，辟大司馬掾，歷義興、琅邪太守。卒，子山松嗣。
喬孫山松
山松少有才名，博學有文章，著《後漢書》百篇。衿情秀遠，善音樂。舊歌有《行路難》曲，辭頗疏質，山松好之，乃文其辭句，婉其節制，每因酣醉縱歌之。聽者莫不流涕。初羊曇善唱樂，桓伊能輓歌，及山松《行路難》繼之，時人謂之「三絕」。時張湛好於齋前種松柏，而山松每出遊，好令左右作輓歌，人謂「湛屋下陳屍，山松道上行殯。」
山松歷顯位，為吳郡太守。孫恩作亂，山松守滬瀆，城陷被害。
瑰弟猷
猷字申甫，少與瑰齊名。代瑰為呂令，復相繼為江都，由是俱渡江。瑰為丹陽，猷為武康，兄弟列宰名邑，論者美之。歷位侍中、衛尉卿。猷孫宏，見《文苑傳》。
從祖準
準字孝尼，以儒學知名，注《喪服經》。官至給事中。準子沖，字景玄，光祿勳。沖子耽。
準孫耽
耽字彥道，少有才氣，倜儻不羈，為士類所稱。桓溫少時游於博徒，資產俱盡，尚有負進，思自振之方，莫知所出，欲求濟於耽，而耽在艱，試以告焉。耽略無難色，遂變服懷布帽，隨溫與債主戲。耽素有藝名，債者聞之而不相識，謂之曰：「卿當不辦作袁彥道也。」遂就局十萬一擲，直上百萬。耽投馬絕叫，探布帽擲地，曰：「竟識袁彥道不？」其通脫若此。蘇峻之役，王導引為參軍，隨導在石頭。初，路永、匡術、寧等皆峻心腹，聞祖約奔敗，懼事不立，迭說峻誅大臣。峻既不納，永等慮必敗，陰結於導。導使耽潛說路永，使歸順。峻平，封秭歸男，拜建威將軍、曆陽太守。咸康初，石季龍游騎十餘匹至曆陽，耽上列不言騎少。時胡寇強盛，朝野危懼，王導以宰輔之重請自討之。既而賊騎不多，又已退散，導止不行。朝廷以耽失於輕妄，黜之。尋復為導從事中郎，方加大任，會卒，時年二十五。子質。
耽子質
質字道和。自渙至質五世，並以道素繼業，惟其父耽以雄豪著。及質又以孝行稱。官歷琅邪內史、東陽太守。質子湛。
質子湛
湛字士深。少有操植，以沖粹自立，而無文華，故不為流俗所重。時謝混為僕射，范泰贈湛及混詩云：「亦有後出雋，離群頗騫翥。」湛恨而不答。自中書令為僕射、左光祿大夫、晉甯男，卒於官。湛弟豹。
湛弟豹
豹字士蔚，博學善文辭，有經國材，為劉裕所知。後為太尉長史、丹陽尹，卒。