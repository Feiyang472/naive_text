朱伺，字仲文，安陸人。少為吳牙門將陶丹給使。吳平，內徙江夏。伺有武勇，而訥口，不知書，為郡將督，見鄉里士大夫，揖稱名而已。及為將，遂以謙恭稱。張昌之逆，太守弓欽走灄口，伺與同輩郴寶、布興合眾討之，不克，乃與欽奔武昌。後更率部黨攻滅之。轉騎部曲督，加綏夷都尉。伺部曲等以諸縣附昌，惟本部唱義討逆，逆順有嫌，求別立縣，因此遂割安陸東界為灄陽縣而貫焉。
其後陳敏作亂，陶侃時鎮江夏，以伺能水戰，曉作舟艦，乃遣作大艦，署為左甄，據江口，摧破敏前鋒。敏弟恢稱荊州刺史，在武昌，侃率伺及諸軍進討，破之。敏、恢既平，伺以功封亭侯，領騎督。時西陽夷賊抄掠江夏，太守楊瑉每請督將議距賊之計，伺獨不言。瑉曰：「朱將軍何以不言？」伺答曰：「諸人以舌擊賊，伺惟以力耳。」瑉又問：「將軍前後擊賊，何以每得勝邪？」伺曰：「兩敵共對，惟當忍之。彼不能忍，我能忍，是以勝耳。」瑉大笑。
永嘉中，石勒破江夏，伺與楊瑉走夏口。及陶侃來戍夏口，伺依之，加明威將軍。隨侃討杜弢，有殊功，語在侃傳。夏口之戰，伺用鐵面自衛，以弩的射賊大帥數人，皆殺之。賊挽船上岸，於水邊作陣。伺逐水上下以邀之，箭中其脛，氣色不變。諸軍尋至，賊潰，追擊之，皆棄船投水，死者太半。賊夜還長沙，伺追蒲圻，不及而反。加威遠將軍，赤幢曲蓋。
建興中，陳聲率諸無賴二千餘家斷江抄掠，侃遣伺為督護討聲。聲眾雖少，伺容之不擊，求遣弟詣侃降，伺外許之。及聲去，伺乃遣勁勇要聲弟斬之，潛軍襲聲。聲正旦並出祭祀飲食，伺軍入其門方覺。聲將閻晉、鄭進皆死戰，伺軍人多傷，乃還營。聲東走，保董城。伺又率諸軍圍守之，遂重柴繞城，作高櫓，以勁弩下射之，又斷其水道。城中無水，殺牛飲血。閻晉，聲婦弟也，乃斬聲首出降。又以平蜀賊襲高之功，加伺廣威將軍，領竟陵內史。
時王敦欲用從弟廙代侃為荊州，侃故將鄭攀、馬俊等乞侃於敦，敦不許。攀等以侃始滅大賊，人皆樂附，又以廙忌戾難事，謀共距之。遂屯結溳口，遣使告伺。伺外許之，而稱疾不赴。攀等遂進距廙。既而士眾疑阻，復散還橫桑口，欲入杜曾。時朱軌、趙誘、李桓率眾將擊之，攀等懼誅，以司馬孫景造謀距廙，因斬之，降軌等。
廙將西出，遣長史劉浚留鎮揚口壘。時杜曾會請討第五猗於襄陽，伺謂廙曰：「曾是猾賊，外示西還，以疑眾心，欲誘引官軍使西，然後兼道襲揚口耳。宜大部分，未可便西。」廙性矜厲自用，兼以伺老怯難信，遂西行。曾等果馳還。廙乃遣伺歸，裁至壘，即為曾等所圍。劉浚以壘北門危，欲令伺守之。或說浚云：「伺與鄭攀同者。」乃轉守南門。賊知之，攻其北門。時鄭攀党馬俊等亦來攻壘，俊妻子先在壘內，或請皮其面以示之。伺曰：「殺其妻子，未能解圍，但益其怒耳。」乃止。伺常所調弩忽噤不發，伺甚惡之。及賊攻陷北門，伺被傷退入船。初，浚開諸船底，以木掩之，名為船械。伺既入，賊舉鋋摘伺，伺逆接得鋋，反以摘賊。賊走上船屋，大喚云：「賊帥在此！」伺從船底沈行五十步，乃免。遇醫療，創小差。杜曾遣說伺云：「馬俊等感卿恩，妻孥得活。盡以卿家外內百口付俊，俊已盡心收視，卿可來也。」伺答曰：「賊無白首者，今吾年六十餘，不能復與卿作賊。吾死，當歸南，妻子付汝。」乃還甑山。時王廙與李桓、杜曾相持，累戰甑山下。軍士數驚喚云：「賊欲至！」伺驚創而卒。因葬甑山。