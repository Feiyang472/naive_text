毛寶，字碩真，滎陽陽武人也。王敦以為臨湘令。敦卒，為溫嶠平南參軍。蘇峻作逆，嶠將赴難，而征西將軍陶侃懷疑不從。嶠屢說不能回，更遣使順侃意曰：「仁公且守，僕宜先下。」遣信已二日，會寶別使還，聞之，說嶠曰：「凡舉大事，當與天下共同，眾克在和，不聞有異。假令可疑，猶當外示不覺，況自作疑耶！便宜急追信，改舊書，說必應俱征。若不及前信，宜更遣使。」嶠意悟，即追信改書，侃果共征峻。寶領千人為嶠前鋒，俱次茄子浦。
初，嶠以南軍習水，峻軍便步，欲以所長制之，宜令三軍，有上岸者死。時蘇峻送米萬斛饋祖約、約遣司馬桓撫等迎之。寶告其眾曰：「兵法，軍令有所不從，豈可不上岸邪！」乃設變力戰，悉獲其米，虜殺萬計，約用大饑。嶠嘉其勳，上為廬江太守。
約遣祖煥、桓撫等欲襲湓口，陶侃將自擊之，寶曰：「義軍恃公，公不可動，寶請討之。」侃顧謂坐客曰：「此年少言可用也。」乃使寶行。先是，桓宣背約，南屯馬頭山，為煥、撫所攻，求救於寶。寶眾以宣本是約黨，疑之。宣遣子戎重請，寶即隨戎赴之。未至，而賊已與宣戰。寶軍懸兵少，器杖濫惡，大為煥、撫所破。寶中箭，貫髀徹鞍，使人蹋鞍拔箭，血流滿靴，夜奔船所百餘里，望星而行。到，先哭戰亡將士，洗瘡訖，夜還救宣。寶至宣營，而煥、撫亦退。寶進攻祖約，軍次東關，破合肥，尋召歸石頭。陶侃、溫嶠未能破賊，侃欲率眾南還。寶謂嶠曰：「下官能留之。」乃往說侃曰：「公本應領蕪湖，為南北勢援，前既已下，勢不可還。且軍政有進無退，非直整齊三軍，示眾必死而已，亦謂退無所據，終至滅亡。往者杜弢非不強盛，公竟滅之，何至於峻獨不可破邪！賊亦畏死，非皆勇健，公可試與寶兵，使上岸斷賊資糧，出其不意，使賊困蹙。若寶不立效，然後公去，人心不恨。」侃然之，加寶督護。寶燒峻句容、湖孰積聚，峻頗乏食，侃遂留不去。
峻既死，匡術以苑城降。侃使寶守南城，鄧嶽守西城。賊遣韓晃攻之，寶登城射殺數十人。晃問寶曰：「君是毛廬江邪？」寶曰：「是。」晃曰：「君名壯勇，何不出鬥！」寶曰：「君若健將，何不入鬥！」晃笑而退。賊平，封州陵縣開國侯，千六百戶。
庾亮西鎮，請為輔國將軍、江夏相、督隨義陽二郡，鎮上明。又進南中郎。隨亮討郭默。默平，與亮司馬王愆期救桓宣于章山，擊賊將石遇，破之，進征虜將軍。亮謀北伐，上疏解豫州，請以授寶。於是詔以寶監揚州之江西諸軍事、豫州刺史，將軍如故，與西陽太守樊峻以萬人守邾城。石季龍惡之，乃遣其子鑒與其將夔安、李菟等五萬人來寇，張狢渡二萬騎攻邾城。寶求救於亮，亮以城固，不時遣軍，城遂陷。寶、峻等率左右突圍出，赴江死者六千人，寶亦溺死。亮哭之慟，因發疾，遂薨。
詔曰：「寶之傾敗，宜在貶裁。然蘇峻之難，致力王室。今咎其過，故不加贈，祭之可也。」其後公卿言寶有重勳，加死王事，不宜奪爵。升平三年，乃下詔復本封。
初，寶在武昌，軍人有于市買得一白龜，長四五寸，養之漸大，放諸江中。邾城之敗，養龜人被鎧持刀，自投于水中，如覺墮一石上，視之，乃先所養白龜，長五六尺，送至東岸，遂得免焉。
寶二子：穆之、安之。
子 穆之
穆之字憲祖，小字武生，名犯王靖後諱，故行字，後又以桓溫母名憲，乃更稱小字。穆之果毅有父風，安西將軍庾翼以為參軍。襲爵州陵侯，翼等專威陝西，以子方之為建武將軍，守襄陽。方之年少，翼選武將可信杖者為輔弼，乃以穆之為建武司馬。俄而翼薨，大將幹瓚、戴羲等作亂，穆之與安西長史江[A170]、司馬朱燾等共平之。
桓溫代翼，復取為參軍。從溫平蜀，以功賜次子都鄉侯。尋除揚威將軍、潁川太守，隨溫平洛，入關。溫將旋師，以謝尚未至，留穆之以二千人衛山陵。升平初，遷督甯州諸軍事、揚威將軍、甯州刺史。以桓溫封南郡，徙穆之為建安侯，復為溫太尉參軍。加冠軍將軍，以所募兵配之。溫伐慕容暐，使穆之監鑿钜野百餘里，引汶會於濟川。及溫焚舟步歸，使穆之督東燕四郡軍事。領東燕太守，本官如故。袁真以壽陽叛，溫將征之。穆之以冠軍領淮南太守，守曆陽。真平，餘黨分散，乃以穆之督揚州之江西軍事，復領陳郡太守。俄而徙督揚州之義成荊州五郡雍州之兆軍事、襄陽義成河南三郡太守，將軍如故。尋進領梁州刺史。頃之，以疾解職，詔以冠軍征還。
苻堅別將寇彭城，復以將軍假節、監江北軍事。鎮廣陵。遷右將軍、宣城內史、假節，鎮姑孰。穆之以為戍在近畿，無復軍警，不宜加節，上疏辭讓，許之。苻堅別將圍襄陽，詔穆之就上明受桓沖節度。沖使穆之遊軍沔中。穆之始至，而朱序陷沒，引軍還郡。堅眾又寇蜀漢，梁州刺史楊亮、益州刺史周仲孫奔退，沖使穆之督梁州之三郡軍事、右將軍、西蠻校尉、益州刺史、領建平太守、假節，戍巴郡。以子球為梓潼太守。穆之與球伐堅，至於巴西郡，以糧運乏少，退屯巴東，病卒。追贈中軍將軍，諡曰烈。子珍嗣，位至天門太守。珍弟璩、球、璠、瑾、瑗，璩最知名。
璩字叔璉。弱冠，右將軍桓豁以為參軍。尋遭父憂，服闕，為謝安衛將軍參軍，除尚書郎。安復請為參軍，轉安子琰征虜司馬。淮肥之役，苻堅迸走，璩與田次之共躡堅，至中陽，不及而歸。遷甯朔將軍、淮南太守。尋補鎮北將軍、譙王恬司馬。海陵縣界地名青蒲，四面湖澤，皆是菰葑，逃亡所聚，威令不能及。璩建議率千討人。時大旱，璩因放火，菰葑盡然，亡戶窘迫，悉出詣璩自首，近有萬戶，皆以補兵，朝廷嘉之。轉西中郎司馬、龍驤將軍、譙梁二郡內史。尋代郭銓為建威將軍、益州刺史。
安帝初，進征虜將軍。及桓玄篡位，遣使加璩散騎常侍、左將軍。璩執留玄使，不受命。玄以桓希為梁州刺史，王異據涪，郭法戍宕渠，師寂戍巴郡，周道子戍白帝以防之。璩傳檄遠近，列玄罪狀，遣巴東太守柳約之、建平太守羅述、征虜司馬甄季之擊破希等，仍率眾次於白帝。武陵王令曰：「益州刺史毛璩忠誠愨亮，自桓玄萌禍，常思躡其後。今若平殄凶逆，肅清荊郢者，便當即授上流之任。」
初，璩弟甯州刺史璠卒官，璩兄球孫祐之及參軍費恬以數百人送喪，葬江陵。會玄敗，謀奔梁州。璩弟瑾子修之時為玄屯騎校尉，誘玄使入蜀，既而修之與祐之、費恬及漢嘉人馮遷共殺玄。約之等聞玄死，進軍到枝復攻沒江陵。劉毅等還尋陽，約之亦退。俄而季子、述皆病，約子詣振偽降，因欲襲振而桓振。事泄，被害。約之司馬時延祖、涪陵太守文處茂等撫其餘眾，保涪陵。振遣桓放之為益州，屯西陵。處茂距擊，破之。振死，安帝反正，詔曰：「夫貞松標於歲寒，忠臣亮于國危。益州刺史璩體識弘正，誠契義旗，受命偏師，次於近畿，匡翼之勳，實感朕心。可進征西將軍，加散騎常侍，都督益梁秦涼寧五州軍事，行宜都、甯蜀太守。文處茂宣贊蕃牧，蒙險夷難，可輔國將軍、西夷校尉、巴西梓潼二郡太守。」又詔西夷校尉瑾為持節、監梁秦二州軍事、征虜將軍、梁秦二州刺史、略陽武都太守。瑾弟蜀郡太守瑗為輔國將軍、甯州刺史。
初，璩聞振陷江陵，率眾赴難，使瑾、瑗順外江而下，使參軍譙縱領巴西、梓潼二郡軍下涪水，當與璩軍會于巴郡。蜀人不樂東征，縱因人情思歸，于五城水口反，還襲涪，害瑾，瑾留府長史鄭純之自成都馳使告璩。璩時在略城，去成都四百里，遣參軍王瓊討反者，相距於廣漢。僰道令何林聚黨助縱，而璩下人受縱誘說，遂共害璩及瑗，並子侄之在蜀者，一時殄沒。璩子弘之嗣。
義熙中，時延祖為始康太守，上疏訟璩兄弟，於是詔曰：「故益州刺史璩、西夷校尉瑾、蜀郡太守瑗勤王忠烈，事乖慮外。葬送日近，益懷惻愴，可皆贈先所授官，給錢三十萬、布三百匹。」論璩討桓玄功，追封歸鄉公，千五百戶。又以祐之斬玄功，封夷道縣侯。
自寶至璩三葉，擁旄開國者四人，將帥之家，與尋陽周氏為輩，而人物不及也。
瑾子修之，頻曆清顯，至右衛將軍，從劉裕平姚泓。後為安西司馬，沒于魏。
穆之弟 安之
安之字仲祖，亦有武幹，累遷撫軍參軍、魏郡太守。簡文輔政，委以爪牙。及登阼，安之領兵從駕，使止宿宮中。尋拜遊擊將軍。時庾希入京口，朝廷震動，命安之督城門諸軍事。孝武即位，妖賊盧悚突入殿廷。安之聞難，率眾直入雲龍門，手自奮擊。既而左衛將軍殷康、領軍將軍桓秘等至，與安之並力，悚因剿滅。遷右衛將軍。定後崩，領將作大匠。卒官。追贈光祿勳。
四子：潭、泰、邃、遁。潭嗣爵，官至江夏相。泰曆太傅從事中郎、後軍諮議參軍，與邃俱為會稽王父子所昵，乃追論安之討盧悚勳，賜爵平都子，命潭襲爵。元顯嘗宴泰家，既而欲去，泰苦留之曰：「公若遂去，當取公腳。」元顯大怒，奮衣而出，遂與元顯有隙。及元顯敗，泰時為冠軍將軍、堂邑太山二郡太守。邃為遊擊將軍，遁為太傅主簿，桓玄得志，使泰收元顯，遂於新亭，泰因宿恨，手加毆辱。俄並為玄所殺，惟遁被徙廣州。義熙初，得還，至宜都太守。
德祖，璩宗人也。父祖並沒於賊中。德祖兄弟五人，相攜南渡，皆有武幹，荊州刺史劉道規以德祖為建武將軍、始平太守，又徙涪陵太守。盧循之役，道規又以為參軍，伐徐道覆於始興。尋遭母憂。劉裕伐司馬休之，版補太尉參軍、義陽太守，賜爵遷陵縣侯，轉南陽太守，從劉裕伐姚泓，頻攻滎陽、扶風、南安、馮詡數郡，所在克捷。裕嘉之，以為龍驤將軍、秦州刺史。裕留第二子義真為安西將軍、雍州刺史。以德祖為中兵參軍，領天水太守，從義真還。裕以德祖督河東平陽二郡軍事、輔國將軍、河東太守，代劉遵考守蒲阪。及河北覆敗，德祖全軍而歸。裕方欲蕩平關洛，先以德祖督九郡軍事、冠軍將軍、滎陽京兆太守，以前後功，賜爵灌陽縣男，尋遷督司雍並三州諸軍事、冠軍將軍、司州刺史，戍武牢，為魏所沒。
德祖次弟嶷，嶷弟辯，並有志節。嶷死于盧循之難，辯沒于魯宗之役，並奮不顧命，為世所歎。