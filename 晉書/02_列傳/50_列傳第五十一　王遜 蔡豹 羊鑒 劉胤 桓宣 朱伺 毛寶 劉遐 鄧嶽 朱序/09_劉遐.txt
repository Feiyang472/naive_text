劉遐，字正長，廣平易陽人也。性果毅，便弓馬，開豁勇壯。值天下大亂，遐為塢主，每擊賊，率壯士陷堅摧鋒，冀方比之張飛、關羽。鄉人冀州刺史邵續深器之，以女妻焉，遂壁於河濟之間，賊不敢逼。遐間道遣使受元帝節度，朝廷嘉之，璽書慰勉，以為龍驤將軍、平原內史。建武初，元帝令曰：「遐忠勇果毅，義誠可嘉。以遐為下邳內史，將軍如故。」
初，沛人周堅，一名撫，與同郡周默因天下亂，各為塢主，以寇抄為事。默降祖逖，撫怒，遂襲殺默，以彭城叛，石勒遣騎援之。詔遐領彭城內史，與徐州刺史蔡豹、太山太守徐龕共討撫，戰於寒山，撫敗走。詔徙遐為臨淮太守。徐龕復反，事平，以遐為北中郎將、兗州刺史。
太甯初，自彭城移屯泗口。王含反，遐與蘇峻俱赴京都。含敗，隨丹陽尹溫嶠追含至於淮南，遐頗放兵虜掠。嶠曰：「天道助順，故王含剿絕，不可因亂為亂也。」遐深自陳而拜謝。事平，以功封泉陵公，遷散騎常侍、監淮北軍事、北中郎將、徐州刺史、假節，代王邃鎮淮陰。咸和元年卒，追贈安北將軍。
子肇年幼，成帝以徐州授郗鑒，以郭默為北中郎將，領遐部曲。遐妹夫田防及遐故將史迭、卞咸、李龍等不樂他屬，共立肇，襲遐故位以叛。成帝遣郭默等率諸郡討之。默等始上道，而臨淮太守劉矯率將士數百掩襲遐營，迭等迸走，斬田防及督護卞咸等，追斬迭、龍於下邳，傳首詣闕。遐母妻子參佐將士悉還建康。
遐妻驍果有父風。遐嘗為石季龍所圍，妻單將數騎，拔遐出於萬眾之中。及田防等欲為亂，遐妻止之，不從，乃密起火燒甲杖都盡。
肇襲爵，官至散騎侍郎。肇卒，子舉嗣。卒，子遵之嗣。卒，子伯齡嗣。宋受禪，國除。