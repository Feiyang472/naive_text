羊鑒，字景期，太山人也。父濟，匈奴中郎將。兄煒，曆太僕、兗徐二州刺史。鑒為東陽太守，累遷太子左衛率。時徐龕反叛，司徒王導以鑒是龕州裏冠族，必能制之，請遣北討。鑒深辭才非將帥。太尉郗鑒亦表謂鑒非才，不宜妄使。導不納，強啟授以征討都督，果敗績。導以舉鑒非才，請自貶，帝不從。有司正鑒斬刑，元帝詔以鑒太妃外屬，特免死，除名。久之，為少府。及王敦反，明帝以鑒敦舅，又素相親黨，微被嫌責。及成帝即位，豫討蘇峻，以功封豐城縣侯，徙光祿勳，卒。