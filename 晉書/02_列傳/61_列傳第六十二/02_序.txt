夫文以化成，惟聖之高義；行而不遠，前史之格言。是以溫洛禎圖，綠字元其丕業；苑山靈篆，金簡成其帝載。既而書契之道聿興，鐘石之文逾廣，移風俗于王化，崇孝敬于人倫，經緯乾坤，彌綸中外，故知文之時義大哉遠矣！
洎姬曆雲季，歌頌滋繁，荀宋之流，導源自遠，總金羈而齊騖，揚玉軑而並馳，言泉會於九流，交律詣於六變。自時已降，軌躅同趨，西都賈馬，耀靈蛇于掌握，東漢班張，發雕龍於綈槧，俱標稱首，咸推雄伯。逮乎當塗基命，文宗鬱起，三祖葉其高韻，七子分其麗則，《翰林》總其菁華，《典論》詳其澡絢，彬蔚之美，競爽當年。獨彼陳王，思風遒舉，備乎典奧，懸諸日月。
及金行纂極，文雅斯盛，張載擅銘山之美，陸機挺焚研之奇，潘夏連輝，頡頏名輩，並綜采繁縟，杼軸清英，窮廣內之青編，緝平臺之麗曲，嘉聲茂跡，陳諸別傳。至於吉甫、太沖，江右之才傑；曹毗、庾闡，中興之時秀。信乃金相玉潤，林薈川沖，埒美前修，垂裕來葉。今撰其鴻筆之彥，著之《文苑》云。