六年春正月，大赦。司空、下邳王晃薨。以中書監張華爲司空，太尉、隴西王泰爲尚書令，衛將軍、梁王肜爲太子太保。丁丑，地震。
三月，東海隕霜，傷桑麥。彭城呂縣有流血，東西百餘步。
夏四月，大風。
五月，荊、揚二州大水。匈奴郝散弟度元帥馮翊、北地馬蘭羌、盧水胡反，攻北地，太守張損死之。馮翊太守歐陽建與度元戰，建敗績。徵征西大將軍、趙王倫爲車騎將軍，以太子太保、梁王肜爲征西大將軍、都督雍梁二州諸軍事，鎮關中。
秋八月，雍州刺史解系又爲度元所破。秦雍氐、羌悉叛，推氐帥齊萬年僭號稱帝，圍涇陽。
冬十月乙未，曲赦雍、涼二州。
十一月丙子，遣安西將軍夏侯駿[6]、建威將軍周處等討萬年，梁王肜屯好畤。關中饑，大疫。