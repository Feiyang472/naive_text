九年春正月辛酉，司空、密陵侯鄭袤薨。
二月癸巳，司徒、樂陵公石苞薨。立安平亭侯隆爲安平王。
三月，立皇子祗爲東海王。
夏四月戊辰朔，日有蝕之。
五月，旱。以太保何曾領司徒。
六月乙未，東海王祗薨。
秋七月丁酉朔，日有蝕之。吳將魯淑圍弋陽，征虜將軍王渾擊敗之。罷五官左右中郎將、弘訓太僕、衛尉、大長秋等官。鮮卑寇廣寧，殺略五千人。詔聘公卿以下子女以備六宮，采擇未畢，權禁斷婚姻。
冬十月辛巳，制女年十七父母不嫁者，使長吏配之。
十一月丁酉，臨宣武觀大閱諸軍，甲辰乃罷。