六年春正月甲申朔，[37]以比歲不登，免租貸宿負。戊辰，以征南大將軍王渾爲尚書左僕射，尚書褚䂮都督揚州諸軍事，楊濟都督荊州諸軍事。
三月，郡國六隕霜，傷桑麥。
夏四月，扶南等十國來獻，參離四千餘落內附。郡國四旱，十大水，壞百姓廬舍。
秋七月，巴西地震。
八月丙戌朔，日有蝕之。減百姓綿絹三分之一。白龍見于京兆。以鎮軍大將軍王濬爲撫軍大將軍。
九月丙子，山陽公劉康薨。
冬十月，南安山崩，水出。南陽郡獲兩足獸。龜茲、焉耆國遣子入侍。
十二月甲申，大閱于宣武觀，旬日而罷。庚子，撫軍大將軍、襄陽侯王濬卒。