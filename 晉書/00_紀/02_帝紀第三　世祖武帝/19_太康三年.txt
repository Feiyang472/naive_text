三年春正月丁丑，罷秦州，并雍州。甲午，以尚書張華都督幽州諸軍事。
三月，安北將軍嚴詢敗鮮卑慕容廆於昌黎，殺傷數萬人。
夏四月庚午，太尉、魯公賈充薨。
閏月丙子，司徒、廣陸侯李胤薨。癸丑，白龍二見于濟南。
秋七月，[32]罷平州、寧州刺史三年一入奏事。
九月，東夷二十九國歸化，獻其方物。吳故將莞恭、帛奉舉兵反，攻害建鄴令，遂圍揚州，徐州刺史嵇喜討平之。
冬十二月甲申，以司空齊王攸爲大司馬、督青州諸軍事，鎮東大將軍、琅邪王伷爲撫軍大將軍，[33]汝南王亮爲太尉，光祿大夫山濤爲司徒，尚書令衛瓘爲司空。丙申，詔四方水旱甚者無出田租。