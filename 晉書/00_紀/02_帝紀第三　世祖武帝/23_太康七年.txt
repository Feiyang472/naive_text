七年春正月甲寅朔，日有蝕之。乙卯，詔曰：「比年災異屢發，日蝕三朝，地震山崩。邦之不臧，實在朕躬。公卿大臣各上封事，極言其故，勿有所諱。」
夏五月，郡國十三旱。鮮卑慕容廆寇遼東。
秋七月，朱提山崩，犍爲地震。
八月，東夷十一國內附。京兆地震。
九月戊寅，驃騎將軍、扶風王駿薨。郡國八大水。
冬十一月壬子，以隴西王泰都督關中諸軍事。
十二月，遣侍御史巡遭水諸郡。出後宮才人、妓女以下二百七十人歸于家。始制大臣聽終喪三年。己亥，河陰雨赤雪二頃。
是歲，扶南等二十一國、馬韓等十一國遣使來獻。