案《禹貢》海岱及淮之地，舜十二牧，則其一也。于周入青州之域。《春秋元命包》云：「天氐流為徐州。」蓋取舒緩之義，或云因徐丘以立名。秦兼天下，以置泗水、薛、琅邪三郡。楚漢之際，分置東陽郡。漢又分置東海郡，改泗水為沛，改薛為魯，分沛置楚國，以東陽屬吳國。景帝改吳為江都，武帝分沛、東陽置臨淮郡，改江都為廣陵。及置十三州，以其地為徐州，統楚國及東海、琅邪、臨淮、廣陵四郡。宣帝改楚為彭城郡，後漢改為彭城國，以沛郡之廣戚縣來屬，改臨淮為下邳國。及太康元年，復分下邳屬縣在淮南者置臨淮郡，分琅邪置東莞郡。州凡領郡國七，縣六十一，戶八萬一千二十一。
彭城國〈漢以為郡。統縣七，戶四千一百二十一。〉
下邳國〈漢置為臨淮郡。統縣七，戶七千五百。〉
東海郡〈漢置。統縣十二，戶一萬一千一百。〉
琅邪國〈秦置郡。統縣九，戶二萬九千五百。〉
東莞郡〈太康中置。統縣八，戶一萬。〉
廣陵郡〈漢置。統縣八，戶八千八百。〉
臨淮郡〈漢置，章帝以合下邳，太康元年復立。統縣十，戶一萬。〉
太康十年，以青州城陽郡之莒、姑幕、諸、東武四縣屬東莞。元康元年，分東海置蘭陵郡。七年，又分東莞置東安郡，分臨淮置淮陵郡，以堂邑置堂邑郡。永嘉之亂，臨淮、淮陵並淪沒石氏。元帝渡江之後，徐州所得惟半，乃僑置淮陽、陽平、濟陰、北濟陰四郡。又琅邪國人隨帝過江者，遂置懷德縣及琅邪郡以統之。是時，幽、冀、青、並、兗五州及徐州之淮北流人相帥過江淮，帝並僑立郡縣以司牧之。割吳郡之海虞北境，立郯、朐、利城、祝其、厚丘、西隰、襄賁七縣，寄居曲阿，以江乘置南東海、南琅邪、南東平、南蘭陵等郡，分武進立臨淮、淮陵、南彭城等郡，屬南徐州，又置頓丘郡屬北徐州。明帝又立南沛、南清河、南下邳、南東莞、南平昌、南濟陰、南濮陽、南太平[8]、南泰山、南濟陽、南魯等郡，以屬徐、兗二州，初或居江南，或居江北，或以兗州領州。郗鑒都督青兗二州諸軍事、兗州刺史，加領徐州刺史，鎮廣陵。蘇峻平後，自廣陵還鎮京口。又於漢故九江郡界置鐘離郡，屬南徐州，江北又僑立幽、冀、青、並四州。穆帝時，移南東海七縣出居京口。義熙七年，始分淮北為北徐州，淮南但為徐州，統彭城、沛、下邳、蘭陵、東莞、東安、琅邪、淮陽、陽平、濟陰、北濟陰十一郡，以盱眙立盱眙郡，統考城、直瀆、陽城三縣，又分廣陵界置海陵、山陽二郡。後又以幽冀合徐州，青併合兗州。[9]