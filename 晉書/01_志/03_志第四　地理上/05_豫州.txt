案《禹貢》爲荊河之地。《周禮》：「河南曰豫州。」豫者舒也，言稟中和之氣，性理安舒也。《春秋元命包》云：「鉤鈐星別爲豫州。」地界，西自華山，東至于淮，北自濟，南界荊山。秦兼天下，以爲三川、河東、南陽、潁川、碭、泗水、薛七郡。漢改三川爲河南郡，武帝置十三州，豫州舊名不改，以河南、河東二郡屬司隸，又以南陽屬荊州。先是，改泗水曰沛郡，改碭郡曰梁，改薛曰魯，分梁沛立汝南郡，分潁川立淮陽郡。後漢章帝改淮陽曰陳郡。魏武分沛立譙郡，魏文分汝南立弋陽郡。及武帝受命，又分潁川立襄城郡，分汝南立汝陰郡，合陳郡于梁國。州統郡國十，縣八十五，戶十一萬六千七百九十六。
潁川郡〈秦置。統縣九，戶二萬八千三百。〉
汝南郡〈漢置。統縣十五，戶二萬一千五百。〉
襄城郡〈泰始二年置。統縣七，戶一萬八千。〉
汝陰郡〈魏置郡，後廢，泰始二年復置。統縣八，戶八千五百。〉
梁國〈漢置。統縣十二，戶一萬三千。〉
沛國〈漢置。統縣九，戶五千九十六。〉
譙郡〈魏置。統縣七，戶一千。〉
魯郡〈漢置。統縣七，戶三千五百。〉
弋陽郡〈魏置。統縣七，戶一萬六千七百。〉
安豐郡〈魏置。統縣五，戶一千二百。〉
惠帝分汝陰立新蔡，分梁國立陳郡，分汝南立南頓。永嘉之亂，豫州淪沒石氏。元帝渡江，以春穀縣僑立襄城郡及繁昌縣。成帝乃僑立豫州於江淮之間，居蕪湖。時淮南入北，乃分丹楊僑立淮南郡，居于湖。又以舊當塗縣流人渡江，僑立爲縣，并淮南、廬江、安豐並屬豫州。寧康元年，移鎮姑孰。孝武改蘄春縣爲蘄陽縣，因新蔡縣人於漢九江王黥布舊城置南新蔡郡，屬南豫州。又於漢廬江郡之南部置晉熙郡。