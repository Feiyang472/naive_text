東方。角二星爲天關，其間天門也，其内天庭也。故黃道經其中，七曜之所行也。左角爲天田，爲理，主刑；其南爲太陽道。右角爲將，主兵；其北爲太陰道。蓋天之三門，猶房之四表。其星明大，王道太平，賢者在朝；動搖移徙，王者行。
亢四星，天子之内朝也，總攝天下奏事，聽訟理獄録功者也。一曰疎廟，主疾疫。星明大，輔納忠，天下寧。
氐四星，王者之宿宮，后妃之府，休解之房。前二星，適也，後二星，妾也。後二星大，則臣奉度。
房四星，爲明堂，天子布政之宮也，亦四輔也。下第一星，上將也；次，次將也；次，次相也；上星，上相也。南二星君位，北二星夫人位。又爲四表，中間爲天衢，爲天關，黃道之所經也。南間曰陽環，其南曰太陽；北間曰陰間，其北曰太陰。七曜由乎天衢，則天下平和；由陽道則旱喪；由陰道則水兵。亦曰天駟，爲天馬，主車駕。南星曰左驂，次左服，次右服；次右驂。亦曰天廄，又主開閉，爲畜藏之所由也。房星明，則王者明；驂星大，則兵起；星離，民流。又北二小星曰鉤鈐，房之鈐鍵，天之管籥，主閉鍵天心也。明而近房，天下同心。鉤鈐間有星及疎坼，則地動河淸。
心三星，天王正位也。中星曰明堂，天子位，爲大辰，主天下之賞罰。天下變動，心星見祥。星明大，天下同。前星爲太子，後星爲庶子。心星直，則王失勢。
尾九星，後宮之塲，妃後之府。上第一星，後也；次三星，夫人；次星，嬪妾。第三星傍一星名曰神宮，解衣之内室。尾亦爲九子，星色欲均明，大小相承，則後宮有敘，多子孫。
箕四星，亦後宮妃後之府。亦曰天津，一曰天鷄，主八風。凡日月宿在箕、東壁、翼、軫者風起。又主口舌，主客蠻夷胡貉；故蠻胡將動，先表箕焉。
北方。南斗六星，天廟也，丞相太宰之位，主褒賢進士，稟授爵祿。又主兵，一曰天機。南二星魁，天梁也。中央二星，天相也。北二星，天府庭也，亦爲壽命之期也。將有天子之事，占於斗。斗星盛明，王道平和，爵祿行。
牽牛六星，天之關梁，主犧牲事。其北二星，一曰即路，一曰聚火。又曰，上一星主道路，次二星主關梁，次三星主南越。搖動變色則占之。星明大，王道昌，關梁通。
須女四星，天少府也。須，賤妾之稱，婦職之卑者也，主布帛裁制嫁娶。
虚二星，塚宰之官也，主北方邑居廟堂祭祀祝禱事，又主死喪哭泣。
危三星，主天府天市架屋；餘同虚占。墳墓四星，屬危之下，主死喪哭泣，爲墳墓也。
營室二星，天子之宮也。一曰玄宮，一曰淸廟，又爲軍糧之府及土功事。星明，國昌；小不明，祠祀鬼神不享。離宮六星，天子之別宮，主隱藏休息之所。
東壁二星，主文章，天下圖書之秘府也。星明，王者興，道術行，國多君子；星失色，大小不同，王者好武，經士不用，圖書隱；星動，則有土功。
西方。奎十六星，天之武庫也。一曰天豕，亦曰封豕。主以兵禁暴，又主溝瀆。西南大星，所謂天豕目，亦曰大將，欲其明。
婁三星，爲天獄，主苑牧犧牲，供給郊祀。
胃三星，天之廚藏，主食廩，五穀府也，明則和平。
昴七星，天之耳目也，主西方，主獄事。又爲旄頭，胡星也。昴、畢間爲天街，天子出，旄頭罕畢以前驅，此其義也。黃道之所經也。昴明，則天下牢獄平。昴六星皆明，與大星等，大水。七星皆黃，兵大起。一星亡，爲兵喪；搖動，有大臣下獄，及有白衣之會。大而數盡動若跳躍者，胡兵大起。
畢八星，主邊兵，主弋獵。其大星曰天髙，一曰邊將，主四夷之尉也。星明大，則遠夷來貢，天下安；失色，則邊兵亂。附耳一星，在畢下，主聽得失，伺愆邪，察不祥。星盛，則中國微，有盜賊，邊候驚，外國反；移動，佞讒行。月入畢，多雨。
觜觿三星，爲三軍之候，行軍之藏府，主葆旅，收斂萬物。明則軍儲盈，將得勢。
參十星，一曰參伐，一曰大辰，一曰天市，一曰鈇鋮，主斬刈。又爲天獄，主殺伐。又主權衡。所以平理也。又主邊城，爲九譯，故不欲其動也。參，白獸之體。其中三星橫列，三將也。東北曰左肩，主左將；西北曰右肩，主右將；東南曰左足，主後將軍；西南曰右足，主偏將軍。故《黃帝占》參應七將。中央三小星曰伐，天之都尉也，主胡、鮮卑、戎、狄之國，故不欲明。七將皆明大，天下兵精也。王道缺則芒角張。伐星明與參等，大臣皆謀，兵起。參星失色，軍散敗。參芒角動搖，邊候有急，兵起，有斬伐之事。參星移，客伐主。參左足入玉井中，兵大起，秦大水，若有喪，山石爲怪。參星差戾，王臣貳。
南方。東井八星，天之南門，黃道所經，天之亭候，主水衡事，法令所取平也。王者用法平，則井星明而端列。鉞一星，附井之前，主伺淫奢而斬之。故不欲其明，明與井齊，則用鉞于大臣。月宿井，有風雨。
輿鬼五星，天目也，主視，明察奸謀。東北星主積馬，東南星主積兵，西南星主積布帛，西北星主積金玉，隨變占之。中央星爲積屍，主死喪祠祀。一曰鈇鑕，主誅斬。鬼星明，大谷成；不明，百姓散。鑕欲其忽忽不明，明則兵起，大臣誅。
柳八星，天之廚宰也，主尚食，和滋味，又主雷雨。
七星七星，一名天都，主衣裳文繡，又主急兵盜賊。故星明王道昌；暗則賢良不處，天下空。
張六星，主珍寶、宗廟所用及衣服，又主天廚飲食賞齎之事。星明則王者行五禮，得天之中。
翼二十二星，天之樂府俳倡，又主夷狄遠客、負海之賓。星明大，禮樂興，四夷寶。動則蠻夷使來，離徙則天子舉兵。
軫四星，主冥宰，輔臣也；主車騎，主載任。有軍出入，皆占於軫。又主風，主死喪。軫星明，則車駕備；動則車駕用。轄星傅軫兩傍，主王侯，左轄爲王者同姓，右轄爲異姓，星明，兵大起。遠軫，凶。轄舉，南蠻侵。長沙一星，在軫之中，主壽命。明則主壽長，子孫昌。又曰，車無轄，國有憂；軫就聚，兵大起。