史臣曰：禿髮累葉酋豪，擅強邊服，控弦玉塞，躍馬金山，候滿月而窺兵，乘折膠而縱鏑，禮容弗被，聲教斯阻。烏孤納苻渾之策，治兵以討不賓；鹿孤從史暠之言，建學而延胄子。遂能開疆河右，抗衡強國。道由人弘，抑此之謂！
傉檀承累捷之銳，藉二昆之資，摧呂氏算無遣策，取姑臧兵不血刃，武略雄圖，比蹤前烈。既而叨竊重位，盈滿易期，窮兵以逞其心，縱慝自貽其弊，地奪于蒙遜，勢衄于赫連，覆國喪身，猶為幸也。昔宋殤好戰，致災于華督；楚靈黷武，取殺於乾溪。異代同亡，其于傉檀見之矣。
贊曰：禿髮弟兄，擅雄群虜。開疆河外，清氛西土。傉檀傑出，騰駕時英。窮兵黷武，喪國頹聲。