於是李農歸請罪，遵復其位，待之如初。尊其母鄭氏為皇太后，其妻張氏為皇后，以石斌子衍為皇太子，石鑒為侍中，石沖為太保，石苞為大司馬，石琨為大將軍，石閔為中外諸軍事、輔國大將軍、錄尚書事，輔政。暴風拔樹，震雷，雨雹大如盂升。太武、暉華殿災，諸門觀閣蕩然，其乘輿服御燒者太半，光焰照天，金石皆盡，火月餘乃滅。雨血周遍鄴城。
石沖時鎮于薊，聞遵殺世而自立，乃謂其僚佐曰：「世受先帝之命，遵輒廢殺，罪逆莫大，其敕內外戎嚴，孤將親討之。」於是留寧北沭堅戍幽州，帥眾五萬，自薊討遵，傳檄燕、趙，所在雲集，比及常山，眾十餘萬。次於苑鄉，遇遵赦書，謂左右曰：「吾弟一也，死者不可復追，何為復相殘乎！吾將歸矣。」其將陳暹進曰：「彭城篡弑自尊，為罪大矣。王雖北旆，臣將南轅，平京師，擒彭城，然後奉迎大駕。」沖從之。遵馳遣王擢以書喻沖，沖弗聽。遵假石閔黃鉞、金鉦，與李農等率精卒十萬討之。戰于平棘，沖師大敗，獲沖於元氏，賜死，坑其士卒三萬餘人。
始葬季龍，號其墓為顯原陵，偽諡武皇帝，廟號太祖。
遵揚州刺史王浹以淮南歸順。晉西中郎將陳逵進據壽春。征北將軍褚裒率師伐遵，次於下邳，遵以李農為南討大都督，率騎二萬來距。裒不能進，退屯廣陵。陳逵聞之，懼，遂焚壽春積聚，毀城而還。
石苞時鎮長安，謀帥關中之眾攻鄴，左長史石光、司馬曹曜等固諫。苞怒，誅光等百餘人。苞性貪而無謀，雍州豪石知其無成，並遣使告晉梁州刺史司馬勳。勳於是率眾赴之，壁於懸鉤，去長安二百餘里，使治中劉煥攻京兆太守劉秀離，斬之。三輔豪右多殺其令長，擁三十餘壁，有眾五萬以應勳。苞輟攻鄴之謀，使麻秋、姚國等率騎距勳。遵遣車騎王朗率精騎二萬，以外討勳為名，因劫苞，送之於鄴。勳又為朗所距，釋懸鉤，拔宛城，殺遵南陽太守袁景而還。
初，遵之發李城也，謂石閔曰：「努力！事成，以爾為儲貳。」既而立衍，閔甚失望，自以勳高一時，規專朝政，遵忌而不能任。閔既為都督，總內外兵權，乃懷撫殿中將士及故東宮高力萬餘人，皆奏為殿中員外將軍，爵關外侯，賜以宮女，樹己之恩。遵弗之猜也，而更題名善惡以挫抑之，眾咸怨矣。而又納中書令孟准、左衛將軍王鸞之計，頗疑憚于閔，稍奪兵權。閔益有恨色，准等咸勸誅之。遵召石鑒等入，議于其太后鄭氏之前，皆請誅之。鄭氏曰：「李城回師，無棘奴豈有今日！小驕縱之，不可便殺也。」鑒出，遣宦者楊環馳以告閔，閔遂劫李農及右衛王基，密謀廢遵。使將軍蘇亥、周成率甲士三十執遵于如意觀。遵時方與婦人彈棋，問成等曰：「反者誰也？」成曰：「義陽王鑒當立。」遵曰：「我尚如是，汝等立鑒，復能幾時！」乃殺之于琨華殿，誅鄭氏及其太子衍、上光祿張斐、中書令孟准、左衛王鸞等。遵凡在位一百八十三日。