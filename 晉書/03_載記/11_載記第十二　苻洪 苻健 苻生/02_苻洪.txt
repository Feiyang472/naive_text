苻洪，字廣世，略陽臨渭氐人也。其先蓋有扈之苗裔，世為西戎酋長。始其家池中蒲生，長五丈，五節如竹形，時咸謂之蒲家，因以為氏焉。父懷歸，部落小帥。先是，隴右大雨，百姓苦之，謠曰：「雨若不止，洪水必起。」故因名曰洪。好施，多權略，驍武善騎射。屬永嘉之亂，乃散千金，召英傑之士訪安危變通之術。宗人蒲光、蒲突遂推洪為盟主。劉曜僭號長安，光等逼洪歸曜，拜率義侯。曜敗，洪西保隴山。石季龍將攻上邽，洪又請降。季龍大悅，拜冠軍將軍，委以西方之事。季龍滅石生，洪說季龍宜徙關中豪傑及羌戎內實京師。季龍從之，以洪為龍驤將軍、流人都督，處於枋頭。累有戰功，封西平郡公，其部下賜爵關內侯者二千餘人，以洪為關內領侯將。冉閔言于季龍曰：「苻洪雄果，其諸子並非常才，宜密除之。」季龍待之愈厚。及石遵即位，閔又以為言，遵乃去洪都督，余如前。洪怨之，乃遣使降晉。後石鑒殺遵，所在兵起，洪有眾十餘萬。
永和六年，帝以洪為征北大將軍、都督河北諸軍事、冀州刺史、廣川郡公。時有說洪稱尊號者，洪亦以讖文有「草付應王」，又其孫堅背有「草付」字，遂改姓苻氏，自稱大將軍、大單于、三秦王。洪謂博士胡文曰：「孤率眾十萬，居形勝之地，冉閔、慕容俊可指辰而殄，姚襄父子克之在吾數中，孤取天下，有易於漢祖。」初，季龍以麻秋鎮枹罕，冉閔之亂，秋歸鄴，洪使子雄擊而獲之，以秋為軍師將軍。秋說洪西都長安，洪深然之。既而秋因宴鴆洪，將並其眾，世子健收而斬之。洪將死，謂健曰：「所以未入關者，言中州可指時而定。今見困豎子，中原非汝兄弟所能辦。關中形勝，吾亡後便可鼓行而西。」言終而死，年六十六。健僭位，偽諡惠武帝。