韓恆，字景山，灌津人也。父默，以學行顯名。恆少能屬文，師事同郡張載，載奇之，曰：「王佐才也。」身長八尺一寸，博覽經籍，無所不通。永嘉之亂，避地遼東。廆既逐崔毖，復徙昌黎，召見，嘉之，拜參軍事。咸和中，宋該等建議以廆立功一隅，勤誠王室，位卑任重，不足以鎮華夷，宜表請大將軍、燕王之號。廆納之，命群僚博議，咸以為宜如該議。恆駁曰：「自群胡乘間，人嬰荼毒，諸夏蕭條，無復綱紀。明公忠武篤誠，憂勤社稷，抗節孤危之中，建功萬里之外，終古勤王之義，未之有也。夫立功者患信義不著，不患名位不高，故桓文有甯復一匡之功，亦不先求禮命以令諸侯。宜繕甲兵，候機會，除群凶，靖四海，功成之後，九錫自至。且要君以求寵爵者，非為臣之義也。」廆不平之，出為新昌令。皝為鎮軍，復參軍事。遷營丘太守，政化大行。俊為大將軍，徵拜諮議參軍，加揚烈將軍。
俊僭位，將定五行次，眾論紛紜。恆時疾在龍城，俊召恆以決之。恆未至而群臣議以燕宜承晉為水德。既而恆至，言於俊曰：「趙有中原，非唯人事，天所命也。天實與之，而人奪之，臣竊謂不可。且大燕王跡始自于震，于《易》，震為青龍。受命之初，有龍見於都邑城，龍為木德，幽契之符也。」俊初雖難改，後終從恆議。俊秘書監清河聶熊聞恆言，乃歎曰：「不有君子，國何以興，其韓令君之謂乎！」後與李產俱傅東宮，從太子曄入朝，俊顧謂左右曰：「此二傅一代偉人，未易繼也。」其見重如此。