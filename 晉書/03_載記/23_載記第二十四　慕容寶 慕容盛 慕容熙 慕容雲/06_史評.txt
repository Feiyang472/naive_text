史臣曰：四星東聚，金陵之氣已分；五馬南浮，玉塞之雄方擾。市朝屢改，艱虞靡息。慕容垂天資英傑，威震本朝，以雄略見猜而庇身寬政，永固受之而以禮，道明事之而畢力。然而隼質難羈，狼心自野。淮南失律，三甥之謀已構；河朔分麾，五木之祥雲啟。斬飛龍而遐舉，逾石門而長邁，遂使翟氏景從，鄴師宵逸，收羅趙、魏，驅駕英雄。叩囊餘奇，摧五萬于河曲；浮船秘策，招七郡于黎陽。返遼陰之舊物，創中山之新社，類帝禋宗，僭擬斯備。夫以重耳歸晉，賴五臣之功；句踐紿吳，資五千之卒。惡有業殊二霸，眾微一旅，掎拔而傾山嶽，騰嘯而禦風雲！雖衛人忘亡復傳于東國，任好余裕伊愧於西鄰，信苻氏之奸回，非晉室之鯨鯢矣。
寶以浮譽獲升，峻文禦俗，蕭牆內憤，勍敵外陵，雖毒不被物而惡足自剿。盛則孝友冥符，文武不墜，韜光而夷仇賊，罪己而遜高危，翩翩然濁世之佳虜矣。熙乃地非奧主，舉因淫德。驪戎之態，取悅于匡床；玄妻之姿，見奇於鬒發。蕩輕舟于曲光之海，望朝涉于景雲之山，飾土木於驕心，窮怨嗟於蕞壤，宗祀夷滅，為馮氏之驅除焉。
贊曰：戎狄憑陵，山川沸騰。天未悔禍，人非與能。疾走而捷，先鳴則興。道明烈烈，鞭笞豪傑。掃燕夷魏，釗屠永滅。大盜潛移，鴻名遂竊。寶心生亂，盛清家難。熙極驕淫，人懷憤惋。孽貽身咎，災無以逭。