高瞻，字子前，渤海蓚人也。少而英爽有俊才，身長八尺二寸。光熙中，調補尚書郎。屬永嘉之亂，還鄉里，乃與父老議曰：「今皇綱不振，兵革雲擾，此郡沃壤，憑固河海，若兵荒歲儉，必為寇庭，非謂圖安之所。王彭祖先在幽、薊，據燕、代之資，兵強國富，可以托也。諸君以為何如？」眾咸善之。乃與叔父隱率數千家北徙幽州。既而以王浚政令無恆，乃依崔毖，隨毖如遼東。
毖之與三國謀伐廆也，瞻固諫以為不可，毖不從。及毖奔敗，瞻隨眾降於廆。廆署為將軍，瞻稱疾不起。廆敬其姿器，數臨候之，撫其心曰：「君之疾在此，不在餘也。今天子播越，四海分崩，蒼生紛擾，莫知所系，孤思與諸君匡復帝室，翦鯨豕於二京，迎天子于吳、會，廓清八表，侔勳古烈，此孤之心也，孤之願也。君中州大族，冠冕之餘，宜痛心疾首，枕戈待旦，柰何以華夷之異，有懷介然。且大禹出於西羌，文王生於東夷，但問志略何如耳，豈以殊俗不可降心乎！」瞻仍辭疾篤，廆深不平之。瞻又與宋該有隙，該陰勸廆除之。瞻聞其言，彌不自安，遂以憂死。