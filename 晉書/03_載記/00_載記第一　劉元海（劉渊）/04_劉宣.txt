劉宣，字士則。朴鈍少言，好學修潔。師事樂安孫炎，沈精積思，不舍晝夜，好《毛詩》、《左氏傳》。炎每歎之曰：「宣若遇漢武，當逾于金日磾也。」學成而返，不出門閭蓋數年。每讀《漢書》，至《蕭何》、《鄧禹傳》，未曾不反覆詠之，曰：「大丈夫若遭二祖，終不令二公獨擅美於前矣。」并州刺史王廣言之于武帝，帝召見，嘉其占對，因曰：「吾未見宣，謂廣言虛耳。今見其進止風儀，真所謂如圭如璋，觀其性質，足能撫集本部。」乃以宣為右部都督，特給赤幛曲蓋。蒞官清恪，所部懷之。元海即王位，宣之謀也，故特荷尊重，勳戚莫二，軍國內外靡不專之。