壽字武考，驤之子也。敏而好學，雅量豁然，少尚禮容，異于李氏諸子。雄奇其才，以為足荷重任，拜前將軍、督巴西軍事，遷征東將軍。時年十九，聘處士譙秀以為賓客，盡其讜言，在巴西威惠甚著。驤死，遷大將軍、大都督、侍中，封扶風公，錄尚書事。征寧州，攻圍百餘日，悉平諸郡，雄大悅，封建甯王。雄死，受遺輔政。期立，改封漢王，食梁州五郡，領梁州刺史。
壽威名遠振，深為李越、景騫等所憚，壽深憂之。代李玝屯涪，每應期朝覲，常自陳邊疆寇警，不可曠鎮，故得不朝。壽又見期、越兄弟十餘人年方壯大，而並有強兵，懼不自全，乃數聘禮巴西龔壯。壯雖不應聘，數往見壽。時岷山崩，江水竭，壽惡之，每問壯以自安之術。壯以特殺其父及叔，欲假手報仇，未有其由，因說壽曰：「節下若能舍小從大，以危易安，則開國裂土，長為諸侯，名高桓文，勳流百代矣。」壽從之，陰與長史略陽羅恆、巴西解思明共謀據成都，稱籓歸順。乃誓文武，得數千人，襲成都，克之，縱兵虜掠，至乃奸略雄女及李氏諸婦，多所殘害，數日乃定。
恆與思明及李奕、王利等勸壽稱鎮西將軍、益州牧、成都王，稱籓于晉，而任調與司馬蔡興、侍中李豔及張烈等勸壽自立。壽命筮之，占者曰：「可數年天子。」調喜曰：「一日尚為足，而況數年乎！」思明曰：「數年天子，孰與百世諸侯！」壽曰：「朝聞道，夕死可矣。任侯之言，策之上也。」遂以咸康四年僭即偽位，赦其境內，改元為漢興。以董皎為相國，羅恆、馬當為股肱，李奕、任調、李閎為爪牙，解思明為謀主。以安車束帛聘龔壯為太師，壯固辭，特聽縞巾素帶，居師友之位。拔擢幽滯，處之顯列。追尊父驤為獻帝，母昝氏為太后，立妻閻氏為皇后，世子勢為太子。
有告廣漢太守李乾與大臣通謀，欲廢壽者。壽令其子廣與大臣盟于前殿，徙乾漢嘉太守。大風暴雨，震其端門。壽深自悔責，命群臣極盡忠言，勿拘忌諱。
遣其散騎常侍王嘏、中常侍王廣聘于石季龍。先是，季龍遺壽書，欲連橫入寇，約分天下。壽大悅，乃大修船艦，嚴兵繕甲，吏卒皆備候糧。以其尚書令馬當為六軍都督，假節鉞，營東場大閱，軍士七萬餘人，舟師溯江而上。過成都，鼓噪盈江，壽登城觀之。其群臣咸曰：「我國小眾寡，吳、會險遠，圖之未易。」解思明又切諫懇至，壽於是命群臣陳其利害。龔壯諫曰：「陛下與胡通，孰如與晉通？胡，豺狼國也。晉既滅，不得不北面事之。若與之爭天下，則強弱勢異。此虞、虢之成范，已然之明戒，願陛下熟慮之。」群臣以壯之言為然，叩頭泣諫，壽乃止，士眾咸稱萬歲。
遣其鎮東大將軍李奕征牂柯，太守謝恕保城距守者積日，不拔。會奕糧盡，引還。
壽以其太子勢領大將軍、錄尚書事。
壽承雄寬儉，新行篡奪，因循雄政，未逞其志欲。會李閎、王嘏從鄴還，盛稱季龍威強，宮觀美麗，鄴中殷實。壽又聞季龍虐用刑法，王遜亦以殺罰禦下，並能控制邦域，壽心欣慕，人有小過，輒殺以立威。又以郊甸未實，都邑空虛，工匠器械，事未充盈，乃徙旁郡戶三丁已上以實成都，興尚方禦府，發州郡工巧以充之，廣修宮室，引水入城，務於奢侈。又廣太學，起宴殿。百姓疲于使役，呼嗟滿道，思亂者十室而九矣。其左僕射蔡興切諫，壽以為誹謗，誅之。右僕射李嶷數以直言懺旨，壽積忿非一，托以他罪，下獄殺之。
壽疾篤，常見李期、蔡興為祟。八年，壽死，時年四十四，在位五年。偽諡昭文帝，廟曰中宗，墓曰安昌陵。
壽初為王，好學愛士，庶幾善道，每覽良將賢相建功立事者，未嘗不反覆誦之，故能征伐四克，辟國千里。雄既垂心于上，壽亦盡誠於下，號為賢相。及即偽位之後，改立宗廟，以父驤為漢始祖廟，特、雄為大成廟，又下書言與期、越別族，凡諸制度，皆有改易。公卿以下，率用己之僚佐，雄時舊臣及六郡士人，皆見廢黜。壽初病，思明等復議奉王室，壽不從。李演自越巂上書，勸壽歸正返本，釋帝稱王，壽怒殺之，以威龔壯、思明等。壯作詩七篇，托言應璩以諷壽。壽報曰：「省詩知意，若今人所作，賢哲之話言也。古人所作，死鬼之常辭耳！」動慕漢武、魏明之所為，恥聞父兄時事，上書者不得言先世政化，自以己勝之也。