徐嵩，字元高，盛之子也。少以清白著稱。苻堅時舉賢良，為郎中，稍遷長安令，貴戚子弟犯法者，嵩一皆考竟，請托路絕。堅甚奇之，謂其叔父成曰：「人為長吏，故當應耳。此年少落落，有端貳之才。」遷守始平郡，甚有威惠。及壘陷，姚方成執而數之，嵩厲色謂方成曰：「汝姚萇罪應萬死，主上止黃眉之斬而宥之，叨據內外，位為列將，無犬馬識養之誠，首為大逆。汝曹羌輩豈可以人理期也！何不速殺我，早見先帝，取姚萇於地下。」方成怒，三斬嵩，漆其首為便器。登哭之哀慟，贈車騎大將軍、儀同三司，諡曰忠武。